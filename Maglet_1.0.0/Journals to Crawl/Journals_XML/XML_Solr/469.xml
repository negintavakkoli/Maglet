<add><doc><field name="journal_id">10001</field><field name="abstract">انتخاب سهام مناسب برای سرمایه‌گذاری سودآور یکی از مسایلی است که همواره در بازارهای مالی مورد توجه بوده است. اگر سرمایه‌گذار در انتخاب سهام به طور منطقی تصمیم گیری نماید، می‌تواند به بازدهی بیش ازمیانگین بازار دست یابد. مقایسه شرکت‌های مختلف براساس صنعتی که شرکت به آن تعلق دارد و تشخیص صنایع برتر از طریق بررسی عملکرد آنها می‌تواند راهنمای مفیدی برای ذی‌نفعان این عرصه باشد. هدف اصلی این پژوهش، رتبه‌بندی صنایع بورس برای کمک به کارایی بازار سرمایه است و تکنیک مورد استفاده در این راستا، تحلیل پوششی داده‌هاست. ماهیت الگو بازده ثابت به مقیاس و ورودی محور است که با استفاده از آن ۶۷ شرکت در قالب ۱۶ صنعت مطالعه و در نهایت ۷ صنعت کارا و ۹ صنعت دیگر غیرکارا معرفی شدند، سپس برحسب مرز کارایی ایجاد شده صنایع ناکارا رتبه‌بندی و برای ارتقای سطح کارایی آنها واحدهایی به عنوان مرجع انتخاب شده‌اند.</field></doc></add>
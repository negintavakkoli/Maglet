<add><doc><field name="journal_id">10040</field><field name="abstract">گستره و دامنة قدرت زنان به دلیل جایگاه شکننده و آسیب‏پذیر در ساختارهای اقتصادی و اجتماعی با محدودیت‏هایی همراه است. یکی از عرصه‏هایی که به میانجی آن می‏توان به کندوکاو در باب قدرت زنان پرداخت، فرایند تصمیم‏گیری در زندگی روزمره است. هدف این پژوهش، بازسازی معنایی تجربۀ زیستة زنان متأهل از تصمیم‏گیری‏ها و کشف زمینه‏ها، پیامدها و نحوة مواجهة زنان با پدیدة تصمیم‏گیری از طریق ادراک و معنای ذهنی کنش‏هایی است که زنان با استفاده از آن‏ها تلاش می‏کنند از موقعیت‏های زندگی روزمره به‌عنوان منبع قدرت برای افزایش عاملیت خود در محیط استفاده کنند. پژوهش حاضر با رویکرد کیفی و روش نظریة زمینه‏ای میان زنان متأهل شهر سنندج به انجام رسید. برای انتخاب نمونه‏ها از روش نمونه‏گیری هدفمند و حداکثر تنوع و برای گردآوری داده‏ها از مصاحبة نیمه‌ساخت‏یافته استفاده شد. نتایج حاصل از مصاحبه با ۲۸ نمونه از زنان سنندجی بیانگر آن است که خودباوری، بازاندیشی و خطرپذیری، پشتوانة خانوادگی، کلیشه‏های جنسیتی، تجربة (سابقة‏) تصمیم‏گیری و منابع در دسترس زنان از زمینه‏های تصمیم‏گیری زنان به‏حساب می‏آیند. بازسازی معنایی تجربه و درک زنان از تصمیم‏گیری نشان می‏دهد که زنان برای تصمیم‏گیری از استراتژی‏هایی چون گفت‌وگوی منطقی، انجام‌دادن درست و به‌موقع مسئولیت‏ها، استقلال و پشتوانة مالی، قرار‌دادن همسر در عمل انجام‌شده، بسنده‌نکردن به وضع موجود و بالا‌بردن سطح توقع از زندگی مشترک و اعتصاب زنانه بهره می‏گیرند. تجربۀ تصمیم‏گیری برای زنان پیامدهای احساس ارزشمندی، تعمیم و تعمیق تعلق جمعی، خوداتکایی، توانمندسازی و اعتماد به نفس در پی داشته است.</field></doc></add>
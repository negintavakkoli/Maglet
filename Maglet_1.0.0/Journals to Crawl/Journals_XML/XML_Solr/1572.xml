<add><doc><field name="journal_id">10040</field><field name="abstract">مقالۀ حاضر به یکی از جنبه‏های مهم همسریابی اینترنتی در ایران، یعنی تأثیر تفاوت‌های جنسیتی بر ترجیحات همسرگزینی در فضای مجازی، می‏پردازد. جنسیت و تفاوت‌های جنسیتی در همسریابی اینترنتی همواره محور بحث‏ها بوده است، اما در ایران این مطالعات سابقه‌ای طولانی ندارند. مطالعۀ حاضر با رویکردی کمّی انجام گرفته و یافته‏های آن از سایت همسریابی طوبی، که یک پایگاه اطلاعاتی بزرگ آنلاین است، استخراج شده است. سایت همسریابی طوبی نوعی شبکة اجتماعی بر محور همسرگزینی است و مشاهدة اطلاعات و داده‏های این سایت برای همة کاربرانی که پروفایل دارند امکان‌پذیر است. در این پژوهش، از اطلاعات پروفایل همۀ کاربران سایت در سال1390، که از طریق دو نرم‌افزار R و Sequel pro پالایش شده‌اند، استفاده شده و نمونه‌گیری انجام نشده است. بنابراین، ترجیحات همسر‏گزینی 84 هزار کاربر از شهرها و استان‏های مختلف کشور جمع‏آوری و ابعاد مختلف تفاوت‏های جنسیتی در ترجیحات همسریابی آنلاین از این طریق شناسایی شده است. تحلیل‏های آماری استفاده‌شده در این مقاله به گونه‏ای انتخاب شدند که برای همۀ افراد در فرهنگ‏های مختلف در یک پایگاه اطلاعاتی بزرگ قابل اجرا باشند. دو عامل اصلی، کیفیت‏های شخصی/ والدینی (شامل صداقت، مهربانی، ایمان، وفاداری، اهل سفر و تفریح بودن) و کیفیت‏های جذابیت/ منزلت اجتماعی (شامل وضعیت ظاهری مناسب، تحصیلات، وضعیت مالی مناسب، وضعیت خانوادگی مناسب، تهرانی‏بودن) از میان تعداد زیادی از ترجیحات همسرگزینی انتخاب شدند. در‌مجموع، مردان به وضعیت ظاهریِ مناسب، صداقت، تعهد و وفاداری، بیش از زنان و زنان به تهرانی‌بودن، تحصیلات، ایمان، وضعیت خانواد‏گی، وضعیت مالی بیش از مردان اهمیت می‏دهند.</field></doc></add>
<add><doc><field name="journal_id">10033</field><field name="abstract">به منظور بهبود عملکرد زعفران و تغییر الگوی کاشت در مناطق خشک، آزمایشی بصورت کرت‌های خردشده در قالب طرح بلوک‌های کامل تصادفی در سه تکرار طی سال‌های زراعی ۱۳۹۵-۱۳۹۲ در یک مزرعه تحقیقاتی واقع در روستای چرخاب از توابع استان یزد به اجرا درآمد. سطوح فاکتور اصلی شامل سه سطح آبیاری (آبیاری تا ۱۰۰، ۷۵ و ۵۰ درصد نیاز آبی) به عنوان کرت‌های اصلی و ۷ تیمار مختلف مدیریت کودی شامل شاهد، ۱۰ تن در هکتار کود دامی یا ورمی‌کمپوست به صورت توزیع روی سطح خاک، ۵ و ۱۰ تن در هکتار ورمی‌کمپوست به صورت ردیفی در زیر ردیف‌های کاشت، ۱۰ لیتر در هکتار هیومستر سفرون در یک نوبت و در دو نوبت پس از گلدهی، به عنوان کرت‌های فرعی بود. نتایج نشان داد که کاهش آبیاری از ۷۵٪ به ۵۰٪ نیاز آبی موجب کاهش معنی‌دار وزن خشک برگ، وزن بزرگترین بنه، وزن کل بنه و تعداد بنه مؤثر در بوته شد. اختلاف عملکرد بین تیمارهای آبیاری هر ساله بیشتر شد. به­طوریکه در سال اول آزمایش، تیمارها از نظر تعداد گل اختلاف معنی‌داری نداشتند اما در سال سوم آزمایش تعداد گل در تیمار ۱۰۰٪ نیاز آبی با میانگین ۷۶/۱۰۰ گل در هر کرت بصورت معنی‌داری بیش از دو تیمار دیگر بود. همچنین با کاهش آبیاری از ۱۰۰٪ به ۷۵٪ نیاز آبی، تعداد کل بنه بیش‌از ۴۰٪ کاهش یافت، اما وزن کل بنه کمتر از ۳۰٪ کاهش یافت. بین تیمارهای مدیریت کودی، مصرف ورمی‌کمپوست به مقدار ۱۰ تن در هکتار به­صورت ردیفی در زیر ردیف‌های کاشت (۱۰RV) و مصرف کود هیومستر سفرون به مقدار ۱۰ لیتر در هکتار طی دو نوبت‌ در طول فصل رشد (CH) به صورت معنی‌داری مطلوبتر بود. بطوریکه بیشترین تعداد گل در سال‌های دوم و سوم آزمایش در تیمار ۱۰RV به ترتیب ۷۸/۷۱ و ۲۲/۹۸ عدد در هر کرت بدست آمد اما سود خالص حاصل از تیمار CH حدود ۵/۱۳ برابر بیش از بهترین تیمار این آزمایش (۱۰RV) بود. درمجموع، روند تغییرات صفات طی سه سال آزمایش نشان داد که مزیت مصرف هیومستر سفرون نسبت به سایر تیمارها بیشتر است. لکن توصیه می‌شود در تحقیقات آتی مقادیر بیشتر این کود مورد بررسی قرار گیرد.</field></doc></add>
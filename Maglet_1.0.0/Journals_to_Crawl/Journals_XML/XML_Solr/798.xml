<add><doc><field name="journal_id">10038</field><field name="abstract">تحلیل پایداری سیستم نگهداری تونل‌ها یکی از موضوعات مهم در طراحی عملیات حفر تونل‌ها می‌باشد. با استفاده از روش همگرایی- همجواری، مقدار بار اعمال شده به سیستم نگهداری نصب شده در پشت سینه­کار تونل تخمین زده می‌شود. از طرفی با کنترل میزان همگرایی توده­سنگ‌های درزه‌دار که باعث کاهش مقاومت توده­سنگ می‌شود می‌توان رفتار این گونه سنگ‌ها را بررسی کرد. Carranza-Torres and Fairhurst با استفاده از جدیدترین رابطه Hoek - Brown که برای شکست توده­سنگ ارائه شده روش تجربی برای تعیین رابطه‌ی بین پارامترهای معرف مقاومت توده­سنگ و عکس‌العمل مکانیکی فضاهای زیرزمینی استوانه‌ای شکل ارائه کرده‌اند. در این مقاله با استفاده از روش Carranza-Torres and Fairhurst منحنی واکنش زمین برای تونل بلند سد سردشت برآورد گردید. با توجه به نتایج حاصل از روش تجربی و نرم‌افزار عددی تفاضل محدود FLAC ۳D، مشخص شد که روش Carranza-Torres and Fairhurst و معیار شکست Hoek - Brown برای تونل بلند سد سردشت کاربردی بوده و محاسبه ضریب اطمینان برابر با ۱۴/۳ نشان دهنده پایداری پوشش سگمنتی تونل بلند سد سردشت در برابر بارهای اعمال شده است.</field></doc></add>
<add><doc><field name="journal_id">10042</field><field name="abstract">در این مقاله، تأثیر حضور و فعالیت شرکت گردشگری پدیده شاندیز، بر تحولات بازار زمین و مسکن در شهر شاندیز، در فاصله سال‌های ۹۳-۱۳۸۸ از دیدگاه شهروندان، بررسی شده است. این مطالعه، از نظر هدف، کاربردی و روش گردآوری اطلاعات، کتابخانه‌ای و میدانی (پرسشنامه) و روش تجزیه‌وتحلیل اطلاعات، به صورت آمار توصیفی (میانگین و انحراف معیار) و استنباطی (رگرسیون و آزمون تی تک‌نمونه‌ای) می‌باشد. جامعه آماری تحقیق، شامل خانوارهای ساکن در شهر شاندیز است که بر پایه سرشماری سال ۱۳۹۰، دارای ۳۰۵۶ خانوار و ۱۰۴۲۸ نفر جمعیت می‌باشد و براساس فرمول کوکران، تعداد نمونه لازم ۱۶۰ خانوار به دست آمد. یافته‌های پژوهش نشان می‌دهند که آثار مستقیم ناشی از حضور و فعالیت شرکت گردشگری پدیده در شهر شاندیز در فاصله زمانی مورد مطالعه، با آماره ۴۳/۶ درصد، بیشترین تأثیر را بر تغییرات بازار زمین و مسکن در این شهر داشته‌اند. هم‌چنین بر پایه آزمون تی تک‌نمونه‌ای، اختلاف معناداری بین میانگین عوامل مؤثر بر تحولات قیمت زمین و مسکن و میانه نظری ۳ در شهر شاندیز از دیدگاه شهروندان وجود دارد که بیانگر تأثیر قابل ملاحظه این عوامل، بر تغییرات بازار زمین و مسکن است. با توجه به یافته‌ها، راهکارهایی مانند: توجه مدیران شهری به تحولات بازار زمین و مسکن در آینده، توجه به مساکن اقشار کم‌درآمد و بومی، جلوگیری از پیدایش تعارضات اجتماعی، فراهم نمودن زیرساخت‌ها و غیره، پیشنهاد شده است.</field></doc></add>
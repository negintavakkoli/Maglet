<add><doc><field name="journal_id">10006</field><field name="abstract"> سرمایة اجتماعی به پیوندها و ارتباطات میان اعضای یک شبکه به‌عنوان منبع باارزشی اشاره می‌کند که با خلق هنجارها و اعتماد متقابل موجب تحقق اهداف اعضا می‌شود. بازاریابی اخلاقی نیز به دنبال عرضة صادقانه و حقیقی یک محصول، در حوزة ارزش‌های فرهنگی و اجتماعی مورد نظر مصرف‌کننده است. این پژوهش به دنبال بررسی ابعاد سرمایة اجتماعی و تأثیر آن‌ها بر بازاریابی اخلاقی در میان کارکنان شعب بانک سپه استان قم بوده است. پژوهش حاضر از نوع کاربردی است و به روش توصیفی – همبستگی اجرا شد. جامعة آماری این پژوهش را همة کارمندان شعب بانک سپه استان قم به تعداد 227 نفر تشکیل دادند. روش نمونه‌گیری تصادفی ساده بود و حجم نمونه براساس فرمول کوکران 143 نفر برآورد شد. ابزار پژوهش پرسشنامه بود که روایی آن از طریق نظر خبرگان، و پایایی آن با ضریب آلفای کرونباخ تأیید شد. داده‌ها با آزمون همبستگی تحلیل شد. نتایج نشان داد بین سرمایة اجتماعی (و ابعاد آن) و بازاریابی اخلاقی رابطة مثبت و معناداری وجود دارد.</field></doc></add>
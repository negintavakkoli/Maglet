<add><doc><field name="journal_id">10042</field><field name="abstract">چکیده: روشنایی معابر برای رفاه شهروندان و هم‌زمان با اوج مصرف شبکه، از زمان غروب خورشید تا زمان طلوع آن برقرار می‌شود. در این پژوهش با هدف طراحی یک الگوی مدیریت پایدار شهری در زمینه تأمین انرژی روشنایی معابر، از شبیه‌سازی به‌کارگیری تکنولوژی LED‌های فتوولتاییک به‌جای لامپ‌های سدیمی و هالوژن استفاده‌ شده است. بر این اساس در یک شبیه‌سازی سیستمی تحت شبکه، سناریوهای تعدیل ورود ظرفیت‌های مختلف فتوولتاییک به سیستم تولید تأمین‌کننده برق شهرستان مشهد، بررسی شده است. نتایج برنامه‌ریزی آنالیزی تحت شبکه به‌کارگیری این الگوی تولید غیرمتمرکز (پراکنده) نشان می‌دهد که با در نظر گرفتن ظرفیت ۲۰۰ واتی و ضریب بهره‌برداری ۲۰ درصدی برای هر یک از ‌LEDهای فتوولتاییک و نصب یک LED فتوولتاییک به جای چراغ‌های سدیمی و هالوژنی، تمامی توان موردنیاز برای تأمین برق روشنایی معابر شهری با تکنولوژی خورشیدی فتوولتاییک تأمین می‌شود و با ایجاد قابلیت جانشین‌پذیری میان تولید فسیلی و تجدیدپذیر، انتشار آلاینده زیست‌محیطی نیز به میزان ۱۰۴ هزار تن کاهش می‌یابد. بنابراین می‌توان از این روش برای مدیریت پاک و پایدار انرژی در مقیاس مصارف شهری استفاده کرد و ضمن کمک به محیط‌زیست و کاهش آلودگی هوا، از تلفات ناشی از انتقال انرژی الکتریکی از نیروگاه به محل مصرف نیز جلوگیری نمود.</field></doc></add>
<add><doc><field name="journal_id">10006</field><field name="abstract">هدف تحقیق حاضر مقایسه سرمایه اجتماعی داوطلبان و غیرداوطلبان شاغل در سازمان‌های ورزشی است. جامعه آماری تحقیق کارکنان اداره کل ورزش و جوانان استان قم به عنوان افراد غیر داوطلب و همه اعضای هیئت‌های ورزشی فعال این استان، به عنوان داوطلبان هستند. کارکنان اداره کل ورزش و جوانان به تعداد ۶۵ نفر و از ۴۲ هیئت ورزشی فعال در استان ابتدا ۱۰ هیئت به شیوه تصادفی به عنوان خوشه انتخاب شدند، سپس، ۸۰ نفر از اعضای آن هیئت‌ها به عنوان نمونه انتخاب شدند. ابزار تحقیق پرسشنامه سرمایه اجتماعی خداداد کاشی و همکاران بود که پس از تأیید روایی توسط متخصصان، پایایی آن با آلفای کرونباخ ۸۱ / ۰ تأیید شد. تجزیه‌وتحلیل داده‌‌ها با روش‌های آمار توصیفی و استنباطی و با به‌کارگیری نرم‌افزار SPSS انجام گرفت. نتایج آزمون یومن – وایت نی نشان داد سرمایه اجتماعی و مؤلفه‌های «خیرخواهی»، «روابط متقابل و اعتماد» و «مشارکت» در بین داوطلبان و غیرداوطلبان متفاوت است و براساس میانگین رتبه‌ها میزان سرمایه اجتماعی و سه مؤلفه یادشده در گروه داوطلبان بیشتر از گروه غیرداوطلبان است، در عین حال، تفاوت معنی‌داری در میزان «اعتماد به سازمان» بین داوطلبان و غیرداوطلبان مشاهده نشد. </field></doc></add>
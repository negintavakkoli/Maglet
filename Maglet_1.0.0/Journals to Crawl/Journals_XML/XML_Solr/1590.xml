<add><doc><field name="journal_id">10040</field><field name="abstract">امروزه مصرف به یکی از اساسی‌ترین مفاهیم جامعه مدرن تبدیل شده است، به گونه‌ای که می‌توان آن را پدیده‌ای اجتماعی تلقی نمود که نیازهای چندگانه افراد را برآورده می‌سازد. با وجود چنین اهمیتی، در مورد الگوهای مصرفی زنان در ایران به وی‍ژه دانشجویان دختر، اطلاعات دقیقی در این زمینه وجود ندارد. لذا هدف اصلی تحقیق حاضر بررسی الگوی مصرف منزلت گرا و مصرف بی توجه به نقش در بین دانشجویان دختر دانشگاه اصفهان است، همچنین این نوشتار درصدد است تا تاثیر عوامل فردی (تمایل به منحصر به فرد بودن) و عوامل اجتماعی (تاثیرپذیری از دیگران و توجه به اطلاعات مقایسه اجتماعی) را برالگوهای مصرفی دانشجویان دختر بسنجد. تحقیق حاضر با روش پیمایشی انجام شده و ابزار جمع‌آوری داده‌ها، پرسشنامه است. نمونه آماری این پژوهش ۳۶۹ دانشجوی دختر مشغول به تحصیل در دانشگاه اصفهان بوده و نمونه‌گیری به شیوه تصادفی طبقه‌ بندی انجام شده است. یافته‌ها نشان می‌دهد که الگوی مصرفی افراد نمونه، در انتخاب و مصرف محصولات، متمایل به الگوی مصرف منزلت‌گرا بوده است. همچنین عوامل فردی (تمایل به منحصر به فرد بودن) و اجتماعی (توجه به اطلاعات مقایسه اجتماعی) تأثیر مثبتی بر مصرف منزلت‌گرا دارند، در زمینه مصرف بی‌توجه به نقش نیز عوامل فردی (تمایل به منحصر به فرد بودن) و عوامل اجتماعی (تأثیرپذیری از دیگران و توجه به اطلاعات مقایسه اجتماعی) تأثیر منفی بر این الگوی مصرفی داشته است.</field></doc></add>
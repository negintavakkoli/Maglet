<add><doc><field name="journal_id">10018</field><field name="abstract">امروزه شرکت‌های صنعتی با رقابت سختی در بازارهای جهانی مواجه هستند، لذا از پروژه‌های تحقیق و توسعه جهت بقا در بازار و یا کسب برتری نسبت به رقبا استفاده می‌نمایند. برای ارزیابی دقیق میزان موفقیت پروژه‌های تحقیق و توسعه و تلاش در جهت بهبود آن، به معیارهای منحصربه‌فردی متناسب با ویژگی‌های خاص این پروژه‌ها نیاز است. با وجود مطالعات متعددی که در خصوص معیارهای موفقیت پروژه‌های ساخت و احداث صورت پذیرفته است، شناسایی و دسته‌بندی معیارهای موفقیت پروژه‌های تحقیق و توسعه کمتر مورد توجه پژوهشگران قرار گرفته است. هدف این پژوهش، شناسایی و اولویت‌بندی معیارهای موفقیت پروژه‌های تحقیق ‌و توسعه‌ در پژوهشگاه صنعت نفت ایران به‌عنوان یکی از بزرگ‌ترین پژوهشگاه‌های ایران میباشد. ابتدا از طریق مرور ادبیات و هم‌چنین انجام مصاحبه‌های نیمه‌ساختاریافته با خبرگانی از پژوهشگاه صنعت نفت در خصوص تجربیات ۱۰ سال اخیر آنها، معیارهای موفقیت در پروژه‌های تحقیق و توسعه شناسایی شدند، سپس با استفاده از فرآیند تحلیل سلسله‌مراتب فازی، معیارهای شناسایی شده اولویت‎بندی شد. بر اساس نتایج کسب شده، ۶ معیار اصلی و ۱۷ زیرمعیار برای موفقیت پروژه‌های تحقیق و توسعه در پژوهشگاه صنعت نفت شناسایی شد که سه معیار: تکنیکی، سازمانی و فناوری-دانشی در بین معیارهای اصلی و چهار معیار: رضایت بهره‌بردار، کسب اعتبار، تطابق با الزامات کارفرما و تأثیر بر کسب و کار سازمان در بین زیرمعیارهای شناسایی شده، بالاترین اولویت را کسب کردند.</field></doc></add>
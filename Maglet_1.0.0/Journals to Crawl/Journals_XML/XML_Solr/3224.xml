<add><doc><field name="journal_id">10006</field><field name="abstract">هدف پژوهش حاضر تحلیل مقایسه‌ای شبکة روابط رسمی و غیررسمی پژوهشگران پژوهشکدة گردشگری جهاد دانشگاهی است. نوع مطالعه توصیفی و روش پژوهش نیز تحلیل شبکه بوده است که در آن دو شاخص مهم روابط رسمی و روابط غیررسمی با به‌کارگیری پرسشنامة محقق‌ساخته طراحی و در اختیار ۱۹ نفر اعضای پژوهشکده قرار گرفت. در قسمت رسمی به ابعادی مانند تولید و نشر مقالات علمی، ‌ برگزاری کارگاه، ‌ اجرای طرح پژوهشی و در بخش روابط غیررسمی نیز به ابعادی مانند احوال‌پرسی، ‌ مسافرت، ‌ حل مشکلات اشاره شده است. روش تجزیه‌وتحلیل یافته‌ها نیز تحلیل شبکه بوده که با نرم‌افزار UCINET بررسی شد. یافته‌ها نشان داد، نخست، چگالی شبکة روابط رسمی در پژوهشکده ۲۰ درصد و چگالی آن در روابط غیررسمی ۵۵ درصد است. از طرف دیگر، نتایج آزمون تی نشان داد دو شبکه از نظر محبوبیت اجتماعی، انسجام اجتماعی، ‌ روابط اجتماعی، ‌ فاصلة اجتماعی و نفوذ اجتماعی اختلاف چشم‌گیری با یکدیگر دارند؛ بنابراین، شبکة روابط غیررسمی بسیار متراکم‌تر یا قوی‌تر از شبکة روابط رسمی در پژوهشکدة گردشگری است. در برقراری روابط رسمی پژوهشگران این پژوهشکده کمتر از برقراری روابط غیررسمی موفق بوده‌اند.</field></doc></add>
<add><doc><field name="journal_id">10040</field><field name="abstract">دلبستگی و جدایی- تفرد دو فرایند مهم رشدی هستند که در نوجوانی مجددا فراخوانده شده و اهمیت فراوانی می‌یابند. پژوهش حاضر درصدد پاسخ‌گویی به این سؤالات است که آیا فرایند دلبستگی و جدایی- تفرد در دختران و پسران به شیوه‌های متفاوتی طی می‌شوند و آیا جنسیت می‌تواند بر روابط این دو فرایند بر یکدیگر تأثیرگذار باشد. بدین منظور ۳۰۰ نفر از دانشجویان دانشگاه اصفهان به صورت تصادفی و بر اساس جنسیت به دو گروه ۱۵۰ نفری تقسیم شدند و به پرسشنامه‌های جدایی- تفرد نوجوانی و دلبستگی به والدین و همتاها پاسخ دادند. نتایج حاصل از تحلیل t مستقل نشان داد که دو گروه دختران و پسران از لحاظ دلبستگی به والدین و جدایی- تفرد متفاوتند. همچنین رابطه‌ی معنادار بین دلبستگی به والدین و جدایی تفرد در هر دو گروه مورد تأیید قرار گرفت. اما نتایج حاصل از تحلیل زیرگروه (Z فیشر) نقش تعدیلی جنسیت را در رابطه بین دلبستگی به والدین و جدایی- تفرد تأیید نکرد. تبیین یافته‌های فوق نشان داد که فرایند جدایی- تفرد در دختران و پسران به صورت متفاوتی طی می‌شود. همچنین بر اساس نتایج پژوهش حاضر دختران نسبت به حمایت والدین و دسترس پذیری آنها در مواقع نیاز اطمینان کمتری دارند، این مسئله می‌تواند به شکل گیری سبک‌های دلبستگی ناایمن منجر شده و به دنبال آن مانع از طی شدن موفقیت آمیز روند جدایی و فردیت یابی در دختران شود.</field></doc></add>
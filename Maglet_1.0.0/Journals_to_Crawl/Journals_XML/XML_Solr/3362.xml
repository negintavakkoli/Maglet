<add><doc><field name="journal_id">10018</field><field name="abstract">اتخاذ رویکرد غایت‌گرا، امکان تبیین مناسب فرآیند تصمیم‌گیری کارآفرینان را فراهم نمی‌کند. این پژوهش در تلاش است، ضمن اتخاذ رویکرد غیرغایت‌گرا و در چارچوب طرح پژوهش کیفی نظریه‌پردازی داده‌بنیاد، به واکاوی فرآیند تصمیم‌گیری ایجاد کسب‌وکار جدید، در نمونه‌ای از کارآفرینان نوپای حوزه کسب‌وکارهای فناور پیشرفته (نانو و زیست‌فناوری) ایران بپردازد. گردآوری داده‌ها با استفاده از مصاحبه‌های کیفی با ۲۰ کارآفرین نمونه نظری پژوهش انجام شد. تحلیل داده‌های گردآوری‌شده، توسط سه رویه یکپارچه کدگذاری باز، محوری و انتخابی صورت پذیرفت. نتایج تحلیل‌ها، ۶ مقوله را به‌عنوان عناصر تشکیل‌دهنده فرآیند مورد مطالعه، تعیین کرد. این مقوله‌ها شامل «ویژگی‌ها و پیشینه کارآفرین»، «شرایط خاص زمینه‌ای»، «شرایط عمومی زمینه‌ای»، «گرایش و شایستگی کارآفرینانه»، «شناسایی، ارزیابی و توانمندسازی»، و «تصمیم ایجاد کسب‌وکار» می‌باشند. گزاره‌های ناظر بر روابط میان مقوله‌ها، امکان توسعه الگوی تصمیم‌گیری ایجاد کسب‌وکار جدید در نمونه کارآفرینان حوزه کسب‌وکارهای فناور پیشرفته ایران را فراهم می‌کند. همچنین، فرآیند مورد مطالعه، در قالب خط داستان نظریه داده‌بنیاد، تبیین می‌گردد.</field></doc></add>
<add><doc><field name="journal_id">10014</field><field name="abstract">موفقیت، رشد و بقای بلند‌مدت یک سازمان به توانایی آن در بهره‌برداری از قابلیت‌های فعلی و همزمان کاوش شایستگی‌های جدید بستگی دارد. مقالات بی‌شماری به مطالعه دوسوتوانی سازمانی در ادبیات سازمانی، نوآوری و مدیریت راهبردی پرداخته‌اند. برخی از گزارش‌های پژوهشی نقش دو سوتوانی را در عملکرد سازمان‌ها مهم و برخی از گزارش‌ها آن را بی‌اثر یافته‌اند. از این رو تاثیر و نقش دو سوتوانی بر عملکرد همچنان به قوت خود باقی است. تاکنون چندین مرور ادبیات، فراتحلیل و فراترکیب بر روی این سازه صورت گرفته است که هر یک از جنبه خاصی به آن پرداخته‌اند. اما تاکنون مرور جامع مطالعات مفهومی و تجربی با در نظر گرفتن انواع عملکرد و همچنین با لحاظ کردن مفهوم‌سازی متفاوت دوسوتوانی سازمانی و ابعاد آن (کاوش/ بهره‌برداری) انجام نشده است. این مطالعه همزمان با معرفی دو استراتژی متضاد کاوش و بهره‌برداری توسط مارچ (۱۹۹۱) به مرور جامع ۱۳۴ مقاله مفهومی و تجربی از سال ۱۹۹۱ تا ۲۰۱۶ پرداخته است و دو هدف عمده را دنبال می‌نماید: شناسایی مفهوم‌سازی‌های متفاوت از کاوش و بهره‌برداری و شناسایی علت نتایج مختلف تاثیر دوسوتوانی بر عملکرد در مطالعات قبلی. یافته‌های حاصل از این بررسی پانزده مفهوم‌سازی متفاوت از کاوش/ بهره‌برداری و شش دلیل برای نتایج مختلف پژوهش‌های قبلی درباره تاثیر دوسوتوانی سازمانی بر عملکرد شامل اندازه‌گیری دوسوتوانی سازمانی، سطح تحلیل، طراحی پژوهش، اجرای دوسوتوانی سازمانی، اندازه‌گیری عملکرد و مفهوم‌سازی دوسوتوانی سازمانی را با ابعاد آن مورد شناسایی قرار داده است.</field></doc></add>
<add><doc><field name="journal_id">10040</field><field name="abstract">در طول یک قرن اخیر تلاش‏های بسیاری برای کاهش مرگ‌ومیر مادران و کودکان انجام گرفته است که از جمله آن‌ها می‏توان به بهره‏مندسازی زنان از مراقبت‌های سلامت دوران بارداری و حین زایمان اشاره کرد. این مراقبت‌ها تأثیری عمده در کاهش مرگ‌ومیر مادر و کودک و بهبود زندگی سالم نوزاد داشته‏اند. بر اهمیت این مراقبت‌ها در کنفرانس‌های متعدد از جمله کنفرانس جمعیت و توسعه ۱۹۹۴ قاهره تأکید شده است. با وجود تلاش‌های به‌کار گرفته شده برای توسعه‌ی استفاده از مراقبت‌های سلامت باروری، هنوز عده‌ی زیادی از زنان از این مراقبت‌ها استفاده نکرده‌ یا استفاده‌ی کافی نداشته‌اند. در این مطالعه نیز با طرح این سؤال که چرا تعداد زیادی از زنان از مراقبت‌های دوران بارداری استفاده نمی‌کنند سعی می‌کنیم میزان و عوامل مؤثر بر استفاده از این مراقبت‌ها در کشور را مورد مطالعه قرار دهیم. نتایج مطالعه نشان می‌دهد که به‌طور کلی ۶/۸ درصد زنان در دوران بارداری خود برای استفاده از این خدمات به هیچ مرکز بهداشتی مراجعه نکرده و ۷ درصد زنان نیز استفاده‌ی مناسب نداشته‌اند که با توجه به میزان‌های اخیر باروری در کشور به‌طور معمول بیش از صدهزار نفر از زنان حامله را در بر می‌گیرد. تحصیلات و وضعیت اقتصادی از بین متغیرهای اقتصادی- اجتماعی و رتبه‌ی تولد از بین متغیرهای جمعیتی، مهم‌ترین عوامل در تبیین استفاده از مراقبت‌های سلامت باروری در دوره حاملگی است.</field></doc></add>
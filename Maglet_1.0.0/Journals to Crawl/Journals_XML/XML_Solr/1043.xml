<add><doc><field name="journal_id">10042</field><field name="abstract">     امروزه هر اقدامی جهت سرمایه‌گذاری در فعالیت       های اقتصادی، نیازمند آگاهی و دسترسی به برخی مؤلفه‌های مربوط به آن فعالیت می‌باشد. یکی از مؤلفه‌های مهم در سرمایه‌گذاری، آگاهی از میزان ریسک بازدهی سرمایه‌گذاری با توجه به بازدهی انتظاری در آن فعالیت می‌باشد. یکی از مهم‌ترین حوزه‌های سرمایه‌گذاری در کشور، سرمایه‌گذاری در بخش مسکن می‌باشد که می‌تواند به‌صورت مستقیم یا غیرمستقیم (از طریق بازارهای مالی) صورت گیرد. در این رابطه اهمیت آگاهی از میزان ریسک در سرمایه‌گذاری غیرمستقیم در بخش مسکن با توجه به ماهیت بازارهای مالی بیش‌از پیش ضروری می‌باشد. علی‌رغم اهمیت آگاهی از میزان ریسک، در سال‌های گذشته، روش‌های ارائه شده برای اندازه‌گیری کمی آن توسعه چندانی نداشته است؛ ازاین رو در این پژوهش تلاش شده الگوی جدیدی برای اندازه‌گیری ریسک بازدهی سهام شرکت‌های فعال در صنعت انبوه‌سازی، املاک و مستغلات ارائه گردد که نه تنها قادر است بخش عمده‌ای از نواقص روش‌های جاری را پوشش دهد، بلکه می‌تواند ریسک بازدهی سهام شرکت‌ها را در حالت‌های مختلف به‌صورت کمی استخراج کند. الگوی حاضر براساس روش ارزش در معرض ریسک و با بهره‌گیری از فرایند رژیمی مارکوف بر اساس روش‌های پارامتریک طراحی شده است. این سازوکار علاوه‌بر در نظر گرفتن انتقالات رژیمی ریسک، براساس مجموعه‌ای از مدل‌ها طراحی شده است که انواع مختلفی از توابع توزیع نرمال و غیرنرمال را بر پایه رفتارهای متقارن و نامتقارن درنظر می‌گیرد. نتایج تحقیق نشان دادند که بازدهی سهام شرکت‌های فعال در حوزه مسکن از انتقالات رژیمی تبعیت می‌کنند و از توزیع    GED    بر پایه مدل‌های نامتقارنی برخوردار است.      
</field></doc></add>
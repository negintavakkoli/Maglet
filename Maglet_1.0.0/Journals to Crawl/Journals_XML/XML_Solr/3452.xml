<add><doc><field name="journal_id">10018</field><field name="abstract">براساس منابع مدیریت و به ویژه منابع مدیریت فناوری، موفقیت بنگاه‌ها به هماهنگی (یکپارچگی) راهبرد فناوری با راهبردهای بنگاه و کسب و کار بستگی دارد. اما سوالی که مطرح می‌شود این است که این هماهنگی چگونه برقرار می‌شود؟ بر اساس نظریه نقاط مرجع راهبردی، سازمان‌ها می‌توانند نقاط مرجعی را برای هماهنگی انتخاب کنند و عناصر و سیستم‌های خود را با آن هماهنگ نمایند. با توجه به این نظریه، در صورتی که راهبردها براساس نقاط مرجع راهبردی یکسانی طراحی و اجرا شوند می‌توان انتظار داشت که با یکدیگر هماهنگ باشند. در این تحقیق میزان کنترل موجود در بنگاه و میزان توجه بنگاه به محیط بیرون به عنوان نقاط مرجع راهبردی انتخاب شدند و این فرضیه مطرح گردید که هماهنگی راهبردهای فناوری و بنگاه حول این نقاط مرجع می‌تواند به عملکرد بالاتر بنگاه منجر شود. این فرضیه از طریق پیمایش در ۷۸ بنگاه صنعتی مورد بررسی قرارگرفت و مشخص شد که انواع خاصی از هماهنگی بین راهبرد فناوری و راهبرد بنگاه با عملکرد بالاتری همراه است.</field></doc></add>
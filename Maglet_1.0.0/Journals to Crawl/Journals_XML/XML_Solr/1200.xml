<add><doc><field name="journal_id">10042</field><field name="abstract">گردشگری شهری، بخشی از بازار گردشگری بین‌المللی است که بیشترین پتانسیل توسعه را در سال‌های اخیر داشته است. در سال جاری میلادی (۲۰۱۵) تمایل گردشگران ورودی به بازدید از کشور ایران و جاذبه‌های تاریخی، فرهنگی و نمادهای آن، به امری روبه رشد تبدیل شده است. شهر تهران، به‌عنوان پایتخت ایران، مناسب‌ترین گزینه مقصد گردشگری شهری برای گردشگران بین‌المللی است و نمادهای جذاب شهری آن، نقش مهمی را در جذب این گردشگران داشته است؛ از این رو هدف اصلی این پژوهش، شناسایی و تعیین اولویت‌بندی ابعاد برند برج میلاد تهران، از دیدگاه گردشگران بین‌المللی است. این پژوهش از نوع توصیفی- پیمایشی و با هدف کاربردی، با استفاده از مطالعات اسنادی و تحقیقات میدانی است و برای جمع‌آوری داده‌ها، از ابزار پرسشنامه در بین گردشگران بین‌المللی بازدیدکننده از برج میلاد تهران، در بازه زمانی مهرماه و آبان‌ماه سال ۱۳۹۴ استفاده شده است. ابتدا پرسشنامه اولیه‌ای به‌صورت آزمایشی در بین یک گروه ۳۰ نفر از گردشگران بین‌المللی در برج میلاد توزیع گردید و اعتبار و پایایی پرسشنامه، تأیید شد، سپس پرسشنامه اصلاحی که شامل بیست مؤلفه بود در اختیار حجم نمونه ۲۴۰ نفری که براساس روش نمونه‌گیری در دسترس، انتخاب شده‌اند، قرارگرفت. داده‌ها با استفاده از آزمون فریدمن و نرم‌افزار SPSS تجزیه‌وتحلیل شدند. نتایج حاصل حاکی از آن بودند که از میان این شش بعد، بعد معروفیت نام برند، با میانگین رتبه‌ای ۹۸/۴، به‌عنوان مهم‌ترین اولویت در انتخاب مکان مورد بازدید، بعد از دیدگاه گردشگران، مورد شناسایی قرار گرفت.</field></doc></add>
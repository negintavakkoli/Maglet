<add><doc><field name="journal_id">10040</field><field name="abstract">پژوهش حاضر با هدف بررسی رابطة گرایش‌های فمنیستی با خودشیء‏انگاری، درونی‌سازی لاغری ایدئال و هویت جنسی دانشجویان دختر دانشگاه آزاد اسلامی سبزوار انجام شد. این پژوهش از نوع توصیفی‌ـ همبستگی بود. جامعة آماری پژوهش شامل 1856 نفر دانشجویان دختر دانشگاه آزاد اسلامی سبزوار در سال تحصیلی 1396ـ1397 بود که با استفاده از جدول مورگان 318 نفر به روش نمونه‏گیری تصادفی طبقه‏ای نسبتی به‏عنوان نمونه انتخاب شدند. برای گردآوری داده‏ها از پرسش‌نامه‏های گرایش‌های فمنیستی برگاد و هاید (1991)، خودشیءانگاری نل و فردریکسون (1997)، درونی‌سازی لاغری استیک و گراس (1998) و هویت نقش جنسیتی شرتزر، لوفر، سیلورا و مک براید (2008) استفاده شد. داده‏های گردآوری‏شده با استفاده از نرم‏افزار SPSS 20  و روش‏های آمار توصیفی، همبستگی و رگرسیون تک‌متغیره تجزیه ‏و تحلیل شد. یافته‏های پژوهش نشان داد که بین گرایش‌های فمنیستی با خودشیءانگاری رابطة معناداری وجود ندارد؛ اما با درونی‌سازی لاغری ایدئال همبستگی منفی و معنادار و با هویت جنسی رابطۀ مثبت و معناداری وجود دارد. همچنین، بر‌اساس نتایج تحقیق مشخص شد که گرایش‌های فمنیستی توانست حدود 4 / 5 درصد واریانس درونی‌سازی لاغری ایدئال و 6 / 5 درصد واریانس هویت جنسی را تبیین کند. بنابراین، افزایش گرایش‌های فمنیستی می‏تواند سبب کاهش درونی‌سازی لاغری ایدئال و افزایش هویت جنسی دانشجویان دختر شود.</field></doc></add>
<add><doc><field name="journal_id">10005</field><field name="abstract">بازآفرینی دولت با رویکرد کارآفرینی تجدیدنظر ساده یا تفسیر جزئی در شیوة مدیریت نیست، بلکه تغییری همه‌جانبه در نقش مدیریت جامعه و رابطة بین دولت و شهروندان است که هدایت‌گری را جایگزین تصدی‌گری می‌کند. این پژوهش با روش فراتحلیل کیفی به بررسی پژوهش‌های حوزۀ دولت کارآفرین پرداخته و صورت‌بندی منظمی از آن‌ها ارائه می‌‌دهد. ۶۸ مقاله و گزارش درزمینۀ دولت کارآفرین با جست‌وجو در پایگاه اطلاعات علمی داخلی و خارجی در بازۀ زمانی ۱۰ سال (۱۳۸۷-۱۳۹۷) و در دو بخش «یافته‌های توصیفی فراتحلیل» و «ارزیابی کیفی مقاله‌ها» بررسی شده‌اند. مطالعات فراتحلیل مقاله‌های دولت کارآفرین نشان می‎دهد پژوهش‌های این حوزه کمتر ناظر بر جنبه‌های عملیاتی بوده و بیشتر بر بحث‌های نظری و ارائۀ مفاهیم کلی تمرکز کرده‌اند. در اغلب پژوهش‌های صورت پذیرفته؛ شاخص‌های نظریۀ دولت کارآفرین متناسب با شرایط بومی ایران تبیین نشده است، لیکن در این مطالعه مدل مفهومی دولت کارآفرین با لحاظ شرایط بومی ایران ترسیم شده که ابعاد آن شامل سیاست‌های کلان، حکمرانی خوب، عدالت اجتماعی، رسالت محوری، عوامل فرهنگی- اجتماعی، تمرکز‌زدایی، مشتری مداری، بازارگرایی و حمایت و پشتیبانی است.</field></doc></add>
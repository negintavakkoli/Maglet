<add><doc><field name="journal_id">10031</field><field name="abstract">تنوع گستردۀ قومی ‌و زبانی ایران همواره از اهمیت ویژه‌ای در عرصۀ مطالعات فرهنگی و زبان‌شناختی برخوردار بوده است. فرهنگ عامه، زبان‌ها و گویش‌های محلی اقوام مختلف، نمونه‌هایی از میراث معنوی ‌این سرزمین هستند که به‌رغم تلاش‌های گسترده در مراکز پژوهشی داخل و خارج از کشور، بخش قابل توجهی از آنها، یا هنوز مطالعه نشده یا نیازمند تحقیق و مطالعۀ بیشتر است. از نظر علمی، ازبین‌رفتن این گونه‌های زبانی به‌منزلۀ ازدست‌رفتن مجموعه‌ای از داده‌های ارزشمند، به‌عنوان مواد خام مطالعات زبان‌شناختی است، خطری که بسیاری از موارد مرتبط با این زبان‌ها (مانند افسانه‌های عامیانه، ترانه‌های محلی، آداب و رسوم، باورها و سنت‌ها و همچنین سبک زندگی) را نیز تهدید خواهد کرد.</field></doc></add>
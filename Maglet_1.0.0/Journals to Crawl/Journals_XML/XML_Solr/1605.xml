<add><doc><field name="journal_id">10040</field><field name="abstract">به‌رغم این واقعیت که پول در زندگی انسان‌ها نقشی مهم ایفا می‌کند و بر نگرش‌ها و رفتار آن‌ها تأثیر می‌گذارد، تحقیقات تجربی اندکی به منظور بررسی عواملی مؤثر بر این نگرش‌ها صورت گرفته و روان‌شناسی پول و باورهای افراد نسبت به پول و سبک‌های رفتاری آن‌ها یکی از حوزه‌های مغفول علم روان‌شناسی و ارتباطات است. از سویی دیگر، با توجه به افزایش فرصت‌های اشتغال برای زنان و افزایش تمایل آن‌ها به درآمدزایی در سال‌های اخیر، پژوهش حاضر با هدف واکاوی نگرش‌های پولی زنان شاغل و غیرشاغل شهرستان کاشان و بررسی تأثیر ویژگی‌های جمعیت‌شناختی و شخصیت بر این نگرش انجام گرفته است. نتایج این تحقیق حاکی از آن است که زنان بررسی‌شده بیشتر به پول به‌عنوان یک منبع یا ابزار تأمین امنیت (و نه ابزار تأمین قدرت) نگاه می‌کنند و میزان پول به‌دست‌آمده را بازتاب تلاش و کوشش خود برای دستیابی به آن می‌دانند. همچنین، زنان شاغل بیش از زنان غیرشاغل قائل به نگهداری و حفظ پول و ناکافی‌بودن آن هستند. علاوه بر آن، زنان چهل‌ساله و بالاتر نسبت به زنان سایر گروه‌ها تمایل بیشتری به حفظ و نگهداری از پول دارند. همچنین، گروه درآمدی بالاتر به طور درخور توجهی درآمد و پول خود را حاصل تلاش و کوشش خود می‌دانند. نتایج حاصل از بررسی همبستگی ابعاد شخصیتی و نگرش پولی زنان نیز حاکی از وجود رابطه‌ای معنا‌دار ولی ضعیف بوده است.</field></doc></add>
<add><doc><field name="journal_id">10006</field><field name="abstract">نوسانات اقتصادی و چرخه‏های رونق و رکود همواره سرمایه‏گذاران را با دغدغۀ پیش‏بینی چشم‏انداز اقتصادی واحدهای تجاری و عوامل مؤثر بر آن‏ها روبه‏رو ساخته است. مدل‏های جایگاه مالی چشم‌اندازی از وضعیت و عملکرد اقتصادی شرکت‏ها در اختیار ذی‌نفعان قرار می‏دهد و از سوی دیگر سرمایۀ اجتماعی، به مثابة یک منبع اقتصادی و دارایی نامشهود، نقشی اساسی در موفقیت و تحقق اهداف کسب‌وکار ایفا می‌کند. هدف پژوهش حاضر بررسی رابطة سرمایۀ اجتماعی و جایگاه مالی شرکت‏های پذیرفته‌شده در بورس اوراق بهادار تهران بود. در این زمینه، از شاخص‏های شناختی (شامل دین‌داری و ارزش‌های خانوادگی و جمع‏گرایی) و ساختاری (شامل رابطه با دولت و رابطه با سایر سازمان‏ها) سرمایۀ اجتماعی و از مدل تعدیل‌شدۀ آلتمن به منظور سنجش جایگاه مالی واحدهای تجاری استفاده شد. نمونۀ پژوهش شامل ۱۱۹ شرکت بورس اوراق بهادار تهران در بازۀ زمانی سال‏های ۱۳۸۸ تا ۱۳۹۵ و روش آزمون‌ فرضیه‏ها برازش مدل رگرسیونی چندمتغیره در مجموعه داده‏های ترکیبی است. نتایج پژوهش نشان داد شاخص‏های سرمایۀ اجتماعی شناختی و ساختاری با جایگاه مالی واحدهای تجاری رابطۀ مثبت دارند. بنابراین، سرمایۀ اجتماعی می‌تواند نقشی تعیین‏کننده در چشم‏انداز اقتصادی کسب‌وکارها و مدل‏های تصمیم‏گیری سرمایه‏گذاران ایفا کند.</field></doc></add>
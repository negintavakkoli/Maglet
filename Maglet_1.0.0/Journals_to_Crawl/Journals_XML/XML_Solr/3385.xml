<add><doc><field name="journal_id">10018</field><field name="abstract">این پژوهش با برقراری پیوند میان دو شاخه از کارآفرینی دانش‌بنیان (کارآفرینی شرکتی و کارآفرینی دانشگاهی)، از سازۀ گرایش کارآفرینانه متعلق به ادبیات کارآفرینی شرکتی، برای شناسایی وضعیت راهبردی مساعد کارآفرینی و آثار آن در پژوهشگاه‌های دولتی صنعت انرژی ایران بهره می‌گیرد. با توجه به وابستگی ابعاد تشکیل‌دهندۀ گرایش کارآفرینانه به زمینۀ سازمانی، با استفاده از روش تحقیق آمیخته ترتیبی اکتشافی، ابتدا مقیاس جدیدی برای سنجش گرایش کارآفرینانه در زمینۀ سازمانی جدید ایجاد شده و سپس تأثیر آن بر عملکرد مالی ۱۵ پژوهشکده وابسته به این پژوهشگاه‌ها با رویکردی اقتضایی (تحت تأثیر عوامل محیطی و عوامل درون سازمانی) مورد بررسی قرار گرفته است. نتایج نشان می‌دهند که گرایش کارآفرینانه پژوهشکده‌ها با عملکرد مالی آنها رابطۀ مثبت و قابل توجهی دارد که توسط عوامل محیطی تعدیل می‌شود، بطوری‌که بیشترین تأثیر گرایش کارآفرینانه بر عملکرد مالی در شرایط نامساعد محیطی بروز می‌کند. این پژوهش ضمن توسعۀ کاربرد سازۀ شناخته ‌شدۀ گرایش کارآفرینانه به یک حوزۀ سازمانی جدید، اشاره‌‌های سیاستی قابل توجهی برای تقویت گرایش پژوهشگاه‌های دولتی به مشارکت در کارآفرینی دانشگاهی و دانش‌بنیان در بر دارد.</field></doc></add>
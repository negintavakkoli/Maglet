<add><doc><field name="journal_id">10006</field><field name="abstract">با توجه به تأکید متون نظری کارآفرینی بر سرمایة اجتماعی و سوگیری شناختی به‌طور مجزا، این پژوهش به دنبال ترکیب دو جریان پژوهشی با دور رویکرد است که شامل رویکرد جامعه‌شناختی، که صرفاً بر نقش سرمایة اجتماعی بر تصمیم به شروع کسب‌و‌کارهای مخاطره‌آمیز جدید تأکید می‌کند، و رویکرد شناختی، که صرفاً به تبیین نقش سوگیری شناختی در این زمینه می‌پردازد. بنابراین، هدف این پژوهش پرکردن شکاف مربوط به نقش سرمایة اجتماعی بر سوگیری شناختی و بالطبع تصمیم به شروع کسب‌و‌کارهای مخاطره‌آمیز جدید، با به‌کارگیری نظریة شناخت اجتماعی است. داده‌های این تحقیق از نمونه‌ای 203 نفری از دانشجویان دانشکدة کارآفرینی دانشگاه تهران که به شیوة تصادفی طبقه‌ای انتخاب شدند، گردآوری شده و با روش مدل‌سازی معادلات ساختاری با نرم‌افزار لیزرل آزمون شد. روابط میانجی مدل نیز با روش بوت‌استرپ بررسی شد. ابزار اصلی گردآوری داده‌های تحقیق پرسشنامه است. برای بررسی روایی ابزار پژوهش روایی محتوا و روایی سازه، و برای بررسی پایایی آن ضریب آلفای کرونباخ به‌کار گرفته شد. این پژوهش از لحاظ هدف کاربردی، و از نظر روش گردآوری داده‌ها کمی و توصیفی- همبستگی است. یافته‌های پژوهش نشان داد سرمایة اجتماعی (حفره‌های ساختاری، اعتماد، روابط قوی، و زبان و کدهای مشترک) بر تصمیم دانشجویان به شروع کسب‌و‌کارهای مخاطره‌آمیز جدید تأثیر مستقیم و مثبتی می‌گذارد. همچنین، سرمایة اجتماعی از طریق متغیر میانجی سوگیری‌ شناختی به‌طور غیرمستقیم بر تصمیم به شروع کسب‌و‌کارهای مخاطره‌آمیز جدید تأثیر می‌گذارد.
   
 </field></doc></add>
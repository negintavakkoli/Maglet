<add><doc><field name="journal_id">10018</field><field name="abstract">نوآوران طرف عرضه نقش مهمی در موفقیت پلتفرم‌ و افزایش تعداد کاربران آن ایفا می‌کنند. مطالعه حاضر با تمرکز بر دیدگاه این نوآوران قصد دارد اهداف آن‌ها از مشارکت در زیست‌بوم پلتفرم‌ و توانمندسازهای آن‌ها را واکاوی نماید. جامعه آماری این پژوهش را شرکت‌های کوچک ایران در صنعت نرم‌افزار تشکیل می‌دهند. رویکرد مقاله حاضر کیفی است و در آن از راهبرد پژوهشی مطالعه چند موردی اکتشافی استفاده شده است. گردآوری داده‌ها از طریق۴۲ مصاحبه‌ نیمه‌ساخت‌یافته با ۲۶ شرکت کوچک در حوزه توسعه برنامه‌های کاربردی مبتنی‌ بر پلتفرم‌های اندروید یا آی‌ااس انجام شده است. تحلیل داده‌های گردآوری شده در دو مرحله کدگذاری باز و کدگذاری محوری صورت پذیرفته است. یافته‌های پژوهش اهداف اصلی نوآوران طرف عرضه از مشارکت در زیست‌بوم پلتفرم را در شش مقوله، دسترسی به مشتریان، پاسخگویی به مشتریان، توسعه گستره کسب‌و‌کار، افزایش اعتبار، صرفه‌جویی در هزینه‌ها، و تمرکز بر نوآوری نشان می‌دهد. اشتراک‌گذاری منابع، رهبری پلتفرم، شایستگی قوانین و مقررات، و بلوغ شرکای تجاری و سرمایه‌گذاران نیز به‌عنوان توانمندسازهای اصلی مشارکت از دیدگاه این نوآوران محسوب می‌شوند.</field></doc></add>
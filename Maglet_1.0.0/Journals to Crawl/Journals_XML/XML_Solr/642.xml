<add><doc><field name="journal_id">10038</field><field name="abstract">در این مطالعه در یک محدوده‌ی متأثر از زلزله منجیل (۱۳۶۹) که نقشه فهرست زمین­لغزش‌های ناشی از آن تهیه شده است، مطالعات تحلیل خطر زمین­­لغزش‌های ناشی از زلزله، به دو روش تعیینی و احتمالاتی انجام شده است. در روش تعیینی، با بهره­گیری از تحلیل جابه‌جایی نیومارک و در نظرگرفتن پارامترهای مؤثر در وقوع زمین­لغزش به صورت ثابت، نقشه خطر زمین­لغزش‌های ناشی از زلزله در محدوده مورد مطالعه تهیه و با نقشه فهرست مقایسه شده است. در مرحله بعد، به منظور وارد کردن تأثیر عدم قطعیت‌های ناشی از یک روش تعیینی، روشی احتمالاتی با استفاده از توابع توزیع و به کار بردن شبیه­­سازی مونت­کارلو معرفی شده است. در این روش عدم قطعیت‌های ناشی از پارامترهای ژئوتکنیکی و تأثیر اشباع­شدگی شیب، مورد بررسی قرار گرفته است. سپس نقشه­ای احتمالاتی براساس پارامتر جابه‌جایی نیومارک به منظور بررسی توزیع مکانی خطر زمین‌لغزش‌های ناشی از زلزله، در منطقه مورد مطالعه تهیه شده و با نقشه حاصل از روش تعیینی مقایسه شده است. این عملیات بر پایه‌ی مجموعه­ای از کدهای نوشته شده در محیط نرم‌افزار MATLAB انجام شده است.</field></doc></add>
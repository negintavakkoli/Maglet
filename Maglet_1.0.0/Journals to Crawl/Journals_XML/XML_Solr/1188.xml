<add><doc><field name="journal_id">10042</field><field name="abstract"> 
 رضایت شغلی و عوامل فردی و محیطی مؤثر بر آن، به دلیل ارتباط مستقیم با سرمایه انسانی، از مهم‌ترین مباحث در سازمان‌ها هستند. از این‌رو، هدف اصلی این پژوهش، بررسی و میزان تأثیر عوامل فردی و محیطی بر رضایت شغلی کارکنان شهرداری منطقه ۱۸ تهران است. این پژوهش از لحاظ هدف، کاربردی و به شیوه توصیفی- پیمایشی می‌باشد. برای گردآوری داده‌های اولیه، از پرسشنامه بسته پاسخ؛ شامل ۳۴ گویه در مقیاس پنج گزینه‌ای لیکرت استفاده شد. روایی پرسشنامه از نوع روایی صوری و محتوایی بوده و برای سنجش پایایی، از ضریب آلفای کرونباخ استفاده شده است که مقدار آن در مرحله پیش‌آزمون برابر با ۸۸۱/۰ و پس از انجام آزمون برابر با ۸۸۹/۰ برآورد شده است. جامعه آماری پژوهش، تمامی کارکنان شهرداری منطقه ۱۸ تهران هستند که تعداد ۳۰۰ پرسشنامه به شیوه طبقه‌ای- تصادفی در میان آنها توزیع گردید. برای انجام پژوهش، دو فرضیه اصلی طراحی شد و تجزیه و تحلیل داده‌ها به دو شیوه‌ توصیفی و استنباطی انجام گردید؛ در تجزیه و تحلیل توصیفی، از شاخص‌های فراوانی، درصد و میانگین و برای آزمون فرضیه‌ها، از آزمون استقلال کای دو، ضریب همبستگی پیرسون و تحلیل رگرسیون استفاده شده است. 

 نتایج کلی نشان می‌دهند رابطه مثبت و معناداری میان عوامل فردی و محیطی با رضایت شغلی کارکنان وجود دارد. همچنین یافته‌ها نشان دادند میانگین رضایت شغلی کارکنان برابر با ۴۸/۳ و میانگین رضایت از عوامل فردی و محیطی به ترتیب برابر با ۷۷/۳ و ۱۴/۳ است، همچنین عوامل فردی، از وضعیت نسبتا مناسبی برخوردارند؛ بنابراین اقدام برای بهبود وضعیت عوامل محیطی، در اولویت قرار دارد. 
 
</field></doc></add>
<add><doc><field name="journal_id">10042</field><field name="abstract">اشتغال و دستیابی افراد به شغل مورد نظر، از اساسی‎ترین نیازهای جامعه محسوب می‌شود و بیکاری به عنوان پدیده‏ مخرب اجتماعی، اقتصادی و فرهنگی، از جمله مهم‌ترین دغدغه‎های خط‎مشی‎گذاران و برنامه‎ریزان کشورهای مختلف و یکی از شاخص‎‎های اصلی توسعه‎یافتگی جوامع است و در اکثر کشورها، راهکار تحقق آن از طریق تأمین زیرساخت‎های مورد نیاز برای راه‎اندازی و اداره کسب‎وکارهای کوچک و متوسط، پیگیری می‏گردد. با توجه به اهمیت کسب‎وکارهای کوچک و متوسط در فرایند رشد و توسعه اقتصادی و اجتماعی کشورها و توجه ویژه برنامه‎ریزان و سیاست‎گذاران توسعه به این مقوله مهم، ضرورت دارد سیاست‎گذاران، نسبت به اتخاذ خط‎مشی‎‎‎های مناسب برای رشد و توسعه کسب‎وکار‎‎های کوچک و متوسط، اقدام نمایند. این در حالی است که خط‎مشی‎گذاری کسب‎وکار‎‎های فوق، از جنبه تئوریک، نیاز به مبنایی دقیق دارد تا بتواند به ایجاد اقتصاد کارآفرینانه با کارآفرینان بیشتر و دستیابی به هدف‎های تعیین شده در کشور، کمک نماید. بر این اساس، این پژوهش با هدف طراحی مدل خط‎مشی‎گذاری در توسعه کسب‎وکار‎‎های کوچک و متوسط، با تأکید بر نوآوری و بهره‎گیری از دانش و تجربیات داخلی و بین‎المللی در جهت بهبود فرایند سیاست‎گذاری توسعه کسب‎وکار‎‎های کوچک و متوسط و نتایج ارزشمند متعدد آن به ویژه در خصوص کمک به اشتغال و کاهش نرخ بیکاری کشور انجام شده است. در این مقاله سعی شده با توجه به تحقیقات پیشین و مطالعات اسنادی، چارچوب پایه مناسبی برای این تحقیق ایجاد شود. سپس براساس چارچوب اولیه، به بررسی عمیق و واکاوی مطالعه موردی و با استفاده از ابزار مصاحبه و مطالعه اسناد و مدارک به استخراج الگوی مفهومی پرداخته شد. برای تجزیه‌و‌تحلیل داده‏های مستخرج از مصاحبه‌ها، از کدگذاری باز و محوری، استفاده شد. در نهایت الگوی حاصل در چهار بعد عوامل مؤثر بر توسعه کسب‎وکار، خط‎مشی‎‎‎های توسعه، نهادهای خط‎مشی‎گذاری و عملکرد کسب‎وکارهای کوچک و متوسط، ترسیم شد. </field></doc></add>
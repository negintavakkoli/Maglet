<add><doc><field name="journal_id">10014</field><field name="abstract">نظریه‌های ضمنی رهبری به عنوان یک سری ساختارهای شناختی که رهبران را از غیر رهبران متمایز می‌نماید از تاثیرات قابل توجهی بر پیروان و همچنین مدیریت منابع انسانی برخوردار است. در این راستا در مقاله حاضر تلاش شد تا ویژگی‌ها و توانایی‌های رهبران ایده آل از دیدگاه پیروان کشف و ارائه شود. جمع آوری داده‌ها با استفاده از ابزار مصاحبه نیمه ساختاریافته با ۱۵ نفر از روسای واحدها و کارمندان شرکت پخش فراورده‌های نفتی ایران منطقه کرمان صورت گرفت. استراتژی تحقیق آمیخته اکتشافی انتخاب شد و از ابزار تحلیل محتوای قراردادی استفاده گردید. متن مصاحبه‌ها گردآوری، مکتوب و کدگذاری و سپس از درون آن‌ها واحدهای فکر، مقوله‌ها و مضامین استخراج گردیدند؛ نتایج حاصل از کدگذاری‌ها و تحلیل داده‌ها در قالب دو مضمون پیش الگوهای مثبت و پیش الگوهای منفی دسته بندی شدند. در خردترین سطح، تعداد ۲۸ واحد فکر کشف شد. مقوله‌ها برای پیش الگو‌های مثبت شامل «کاریزماتیک»، «انسان‌گرا»، «متعهد به صیانت»، «دارای بلوغ عاطفی»، «دارای قدرت بالای تصمیم گیری» و برای الگو‌های منفی عناوین «خود محافظ»، «فریبکار» و «تنگ نظر» به دست آمد. پس از کشف مقوله‌های نظریه‌های ضمنی رهبری در مرحله کیفی، به‌منظور اعتبارسنجی کمی مدل استخراج شده، پرسشنامه‌ای مشتمل بر ۲۸ گویه، طراحی و تنظیم شد و در اختیار ۱۲۸ نفر از زیرمجموعه تحت سرپرستی روسای واحدها به صورت نمونه‌گیری در دسترس قرار گرفت و اعتبار مدل به صورت کمی ‌تأیید شد.</field></doc></add>
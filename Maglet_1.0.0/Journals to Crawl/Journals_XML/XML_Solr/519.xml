<add><doc><field name="journal_id">10001</field><field name="abstract">تعیین ساختار سرمایه یکی از مهم‌ترین مواردی است که مدیران مالی برای دستیابی به اهداف مالی با آن مواجهند. شرکت‌ها همواره به‌دنبال این هستند که از طریق تعیین بهترین ترکیب ساختار سرمایه ارزش شرکت را به حداکثر برسانند. تاکنون پژوهش‌های متعددی به صورت میدانی در رابطه با عوامل اثرگذار بر ساختار سرمایه شرکت‌ها انجام و به منظور تعیین ساختار بهینه سرمایه، نظریه‌های متعددی توسعه داده شده است. با توجه به محدودیت‌های رویکرد میدانی در این پژوهش با رویکردی متفاوت؛ یعنی رویکرد فراتحلیل به بررسی تأثیر برخی عوامل سطح شرکت بر ساختار سرمایه و تأثیر عوامل ساختاری پژوهش پرداخته شده است. به این منظور، از نتایج تحلیل آماری 127 مطالعه در این زمینه طی سال‌های 1369 تا 1392 استفاده شده است. یافته‌های این پژوهش نشان می‌دهد، اندازه، ساختار دارایی، فرصت‌های رشد، سودآوری، نقدینگی و نوسان‌پذیری نقش تعیین‌کننده‌ای در تصمیم‌گیری در مورد ساختار سرمایه ایفا می‌کنند. به‌علاوه، عوامل مورد بررسی در این پژوهش در کشورهای با درجه توسعه‌یافتگی متفاوت، تأثیر متفاوتی بر ساختار سرمایه دارند و نیز تأثیر این عوامل در زمان‌های مختلف متفاوت بوده است.</field></doc></add>
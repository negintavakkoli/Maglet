<add><doc><field name="journal_id">10010</field><field name="abstract">یکی از راهبردهای دستیابی به اقتصاد دانش­بنیان و خلق ثروت، انتقال فناوری­های پیشرفته است. اکنون دولت­ها و شرکت­های دانش­بنیان، بسته به قابلیت و نیاز خود، فناوری­های پیشرفته را در سطوح گوناگون آمادگی فناوری انتقال می­دهند. در این پژوهش، پژوهشگر در جست‌وجوی شناسایی و رتبه‌بندی عوامل فردی و سازمانی تأثیرگذار بر انتقال فناوری­های پیشرفته در سطوح گوناگون آمادگی فناوری است. بدین منظور روش پژوهش کیفی- کمی به‌کار گرفته شده است. در بخش کیفی، با ۱۰ نفر از خبرگان نظری مصاحبه شد و در بخش کمی، نظرهای ۱۰۰ نفر از خبرگان عملی از طریق پرسشنامه گردآوری و تحلیل شده است. روش تحلیل در بخش کیفی، کدگذاری، و در بخش کمی تحلیل عاملی، تحلیل واریانس یک‌راهه و آزمون فریدمن است. یافته­های پژوهش نشان می­دهد تأثیر عوامل فردی بر انتقال فناوری بیشتر از عوامل سازمانی است و نیز با افزایش سطوح آمادگی فناوری (از نظر اولیه تا تجاری­سازی) تأثیر عوامل فردی و سازمانی بر موفقیت انتقال فناوری افزایش می­یابد. درنظرگرفتن عوامل فردی و سازمانی تأثیرگذار بر انتقال فناوری­های پیشرفته در سطوح گوناگون آمادگی فناوری توسط دولت­ها و شرکت­های دانش­بنیان، احتمال موفقیت ایشان را در انتقال فناوری­های پیشرفته افزایش و مخاطرات آن را کاهش می­دهد.</field></doc></add>
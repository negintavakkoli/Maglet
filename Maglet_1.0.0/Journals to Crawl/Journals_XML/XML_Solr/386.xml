<add><doc><field name="journal_id">10001</field><field name="abstract">اگر چه متنوع‌سازی مناسب در سبد سرمایه‌گذاری از جمله مهم‌ترین ویژگی‌های صندوق‌های سرمایه‌گذاری مشترک است اما امروزه با ظهور صندوق‌هایی روبرو هستیم که با تمرکز بیشتر در یک صنعت و به تبع آن کاهش هزینه‌ها و افزایش ریسک، بازدهی‌های بیشتر را به مشتریان خود پیشنهاد می‌کنند. در ادبیات موضوع تعریف کمی دقیق و مناسبی برای تعیین بخشی بودن صندوق‌های سرمایه‌گذاری مشترک و توضیح کارکرد و هدف این نوع خاص از صندوق‌ها، ارائه نگردیده است. این مقاله ابتدا با تعریف یک درخت تصمیم، صندوق‌های سرمایه‌گذاری مشترک موجود در جامعه آماری را به چهار گروه تقسیم و با ساخت سبدی از صندوق‌های موجود در هر گروه و رسم منحنی کارایی برای هر گروه، افزایش بازده و ریسک در گذار به ویژگی بخشی بودن را نشان می‌دهد. در آخر با محاسبه بتا و نوسان‌پذیری به عنوان معیارهایی از ریسک برای نمونه‌ای از صندوق‌های موجود در هر گروه، نشان می‌دهد که ویژگی بخشی بودن باعث افزایش ریسک و به ویژه ریسک غیرسیستماتیک می‌گردد.</field></doc></add>
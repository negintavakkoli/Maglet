<add><doc><field name="journal_id">10031</field><field name="abstract">چامسکی [۱] (۱۹۹۵) به پیروی از لارسن [۲] (۱۹۸۸، ۱۹۹۰) تحلیل پوسته‌ای گروه فعلی [۳] را در خصوص چگونگی اشتقاق نحوی ساخت‌های فعلی چند متممی مطرح کرده است. بر اساس این تحلیل، ترکیب سازه‌ای گروه فعلی از: (الف) گروه فعلی هسته‌ای درونی [۴] با هستة فعل واژگانی [۵] و (ب) گروه فعلی پوسته‌ای بیرونی [۶] با هستة فعل سبک انتزاعی [۷] و تعبیری سببی [۸] یا عامل‌گری [۹] تشکیل می‌شود. در این مقاله شیوة اشتقاق نحوی برخی از ساخت‌های فعلی زبان فارسی شامل گزاره‌های سببی، گزاره‌های دارای فعل متعدی دو مفعولی با متمم‌های گروهی و گزاره‌های دارای فعل متعدی دو مفعولی با بند متممی بر پایة تحلیل پوسته‌ای گروه فعلی مورد تجزیه و تحلیل قرار خواهد گرفت. تحلیل پوسته‌ای این دسته از گروه‌های فعلی نشان می‌دهد که اشتقاق این گونه ساخت‌های نحوی، ضمن تبعیت از فرضیة اعطای نقش معنایی یکسان [۱۰]، تحت تأثیر دیگر اصول و عملیات نحوی مطرح در برنامة کمینه‌گرا از قبیل گزینش [۱۱]، ادغام [۱۲]، اصل هسته [۱۳] و اصل ترکیب دوتایی [۱۴] نیز قرار دارد و این ساخت‌های نحوی می‌توانند به عنوان فرافکنی‌های دو جزیی [۱۵] متشکل از گروه فعلی هسته‌ای درونی و گروه فعلی پوسته‌ای بیرونی توجیه و بر اساس مبانی و اصول کمینه‌گرایی مشتق شوند. 
 

 [۱] N. Chomsky

 [۲] R. Larson

 [۳] VP shell analysis

 [۴] inner VP core

 [۵] lexical verb / V

 [۶] outer vP shell

 [۷] abstract light verb / v 

 [۸] causative

 [۹] agentive

 [۱۰] Uniform Theta Assignment Hypothesis /UTAH

 [۱۱] select (ion) 

 [۱۲] merge (r) 

 [۱۳] head principle

 [۱۴] binary principle

 [۱۵] split projections</field></doc></add>
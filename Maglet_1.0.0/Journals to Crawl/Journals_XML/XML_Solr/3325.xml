<add><doc><field name="journal_id">10018</field><field name="abstract">نظریه‌های مختلفی پیرامون چگونگی دستیابی به مزیت رقابتی توسط محققان و اندیشمندان مدیریت استراتژیک مطرح شده است و دیدگاه قابلیت‌های پویا که ارتباط نزدیکی میان کسب مزیت رقابتی و قابلیت‌های سازمانی قائل است، یکی از روشن‌ترین نظریاتی است که درباره مزیت رقابتی در دنیای امروز کسب‌وکار ارائه شده است. پژوهش حاضر در همین راستا و با تکیه بر دیدگاه قابلیت‌های پویا، با رویکردی اکتشافی و کیفی به شناسایی و تحلیل قابلیت‌هایی اختصاص دارد که رقابت‌پذیری و دستیابی به مزیت رقابتی را در بخش میان‌دستی زنجیره ارزش صنعت نفت و گاز تحت تأثیر قرار می‌دهند. برای تحقق این هدف، داده‌هایی از 21 مصاحبه نیمه‌ساختاریافته با مدیران ارشد 6 پالایشگاه که به روش هدفمند انتخاب شده بودند، گردآوری و داده‌های حاصل از این مصاحبه‌ها پس از تلفیق با نظرات چند تن از خبرگان، با روش تحلیل مضمون مورد ارزیابی قرار گرفتند. یافته‌های این پژوهش نشان می‌دهد دستیابی به مزیت رقابتی در بخش میان‌دستی صنعت نفت و گاز ریشه در دو قابلیت درون‌نگرِ ارزش‌افزایی و بهره‌وری (کیفی‌سازی فرآورده‌ها، کارایی عملیاتی و قابلیت فناورانه)، و قابلیت برون‌نگرِ پایداری استراتژیک کسب‌وکار (توسعه کسب‌وکار، گرایش بازار و پایداری زنجیره تأمین) دارد. این نتیجه نشان‌دهنده اهمیت رویکرد متوازن برای دستیابی به مزیت رقابتی در صنعت نفت و گاز است.</field></doc></add>
<add><doc><field name="journal_id">10038</field><field name="abstract">صرف­نظر از معیارهای زیست‌محیطی، یکی از نکات مهم در تثبیت توده‌های لغزشی، اقتصاد مهندسی طرح است به نحوی که هزینه‌های اجرایی باید با ارزش اقتصادی توده و یا اهمیت کاربری آن هماهنگی داشته باشد. روش‌های رایج در تثبیت زمین لغزش­ها عمدتا پر هزینه بوده و برای توده­های واقع در اراضی کشاورزی و منابع طبیعی فاقد توجیه اقتصادی می­باشد. در این تحقیق سعی شده کاربرد تکنیک استفاده از محلول اشباع آهک (SLS) saturated lime solution که در سال‌های اخیر برای تقویت مقاومت برشی خاک­ها ارائه شده است، در تثبیت توده­های لغزشی خاکی مورد ارزیابی قرار گرفته و متدولوژی آن تدوین گردد. در این مقاله، ضمن تشریح و بررسی کامل مراحل مختلف پژوهش شامل بررسی‌های صحرایی زیرسطحی، آزمایش‌های آزمایشگاهی، تهیه مدل عددی و تلفیق، نتایجی که در مورد یک توده لغزشی حاصل شده، مورد بحث و ارزیابی قرار می­گیرد. در اولین مرحله، پس از شناخت لایه‌بندی توده، ویژگی‌های مقاومتی و مکانیکی خاک اندازه‌گیری و مقدار لازم برای افزایش مقاومت برشی خاک تعیین می‌گردد. در مرحله بعدی به کمک مدل‌های عددی، شرایط لازم برای پایدار شدن توده جستجو شده و بر اساس آن میزان SLS (محلول اشباع آهک) مورد نیاز محاسبه و به کمک مدل‌های عددی نحوه وارد کردن آن به خاک تعیین می‌گردد. نتایج نشان می­دهد که این تکنیک در پروژه­های عمرانی قابل استفاده بوده و با توجه به کم بودن هزینه­های آن در مقایسه با روش­های معمول، می­تواند به عنوان یک گزینه قابل رقابت در فعالیت‌های تثبیت زمین لغزش مورد توجه جدی قرار گیرد.</field></doc></add>
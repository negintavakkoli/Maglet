<add><doc><field name="journal_id">10006</field><field name="abstract">امروزه سازمان‌ها به اهمیت سرمایة اجتماعی و نقش آن در توسعة منابع انسانی و سازمانی اذعان دارند. از سویی، فراموشی سازمانی مفهومی جدید است که مورد توجه محققان قرار گرفته است. هدف این مقاله بررسی رابطة بین سرمایة اجتماعی و فراموشی سازمانی است. روش پژوهش حاضر توصیفی و از نوع همبستگی است. حجم نمونه با به‌کارگیری نرم‌افزار سمپل‌پاور، ۲۰۰ نفر از کارکنان دانشگاه اصفهان برآورد شد. ابزار پژوهش دو پرسشنامة سرمایة اجتماعی و فراموشی سازمانی بود. نتایج بررسی ضریب همبستگی پیرسون و رگرسیون چندمتغیره حاکی از رابطة معنادار و مثبت سرمایة اجتماعی و فراموشی سازمانی هدفمند و رابطة معنا‌دار و منفی بین سرمایة اجتماعی و فراموشی سازمانی تصادفی بود. نتایج تحلیل داده‌ها نشان داد بین سرمایة اجتماعی و فراموشی سازمانی رابطة معنادار و مثبت وجود دارد. بدان معنا که با به‌کارگیری سرمایة اجتماعی می‌توان افراد را در تصمیم‌گیری‌هایی مشارکت داد که با آگاهی و اعتماد نسبت به اهداف برنامة فراموشی‌، به پذیرش و اجرای آن اقدام کنند. این پذیرش سبب کاهش مقاومت در برابر تغییر، کاهش زوال و اتلاف دانش‌، ارتقای ضریب جذب در سازمان و توسعة دانش ذخیره‌شده خواهد شد و سرانجام به بهسازی سازمان منجر می‌شود.</field></doc></add>
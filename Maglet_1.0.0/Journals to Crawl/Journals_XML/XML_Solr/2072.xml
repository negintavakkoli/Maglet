<add><doc><field name="journal_id">10010</field><field name="abstract">مدیریت عملکرد را فرایند مستمر شناسایی، اندازه‌گیری و توسعة عملکرد فردی و تیمی، و همسوکردن آن با اهداف استراتژیک سازمان تعریف کرده‌اند. از این رو، ارزیابی عملکرد کارکنان نقشی تعیین‌کننده در شناسایی نقاط ضعف و قوت کارکنان ایفا می‌کند. از سویی، این وظیفه توسط افراد انجام می‌گیرد که در خطر خطاهای ادراکی قرار دارند. از جملة این خطاها می‌توان به اثر ملایمت اشاره کرد. در این خطا ارزیاب، همة کارکنان را صرف‌نظر از عملکرد واقعی‌شان در سطح بالا رتبه‌بندی می‌کند. واضح است با بروز چنین خطایی در سیستم ارزیابی عملکرد، فرایند مدیریت عملکرد در سازمان به‌درستی عمل نمی‌کند و جنبة نمایشی می‌یابد. در این مقاله سعی شده است رابطة بین ارزیابی سیاسی، شاخص‌های ذهنی و اثر ملایمت در ارزیابی عملکرد ارزیابان در بانک رفاه بررسی شود. این تحقیق از نوع کاربردی، و به روش توصیفی- همبستگی اجرا شده است. نمونه‌ای متشکل از ۱۳۶ نفر از میان ۲۷۸ ارزیاب (رؤسا و معاونان شعبة) حاضر در شعب بانک رفاه در شهر تهران با روش تصادفی ساده انتخاب شدند و در پژوهش حاضر شرکت کردند. ابزار تحقیق پرسشنامه است. نتایج تحقیق نشان داد ارزیابی سیاسی با میزان همبستگی جزئی ۶۱۳ / ۰ و شاخص‌های ذهنی در ارزیابی عملکرد با میزان همبستگی جزئی ۶۶۸ / ۰ با وجود اثر ملایمت در ارزیابی عملکرد در بانک رفاه رابطة مستقیم دارند. 
 
 </field></doc></add>
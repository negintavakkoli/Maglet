<add><doc><field name="journal_id">10038</field><field name="abstract">شکنندگی یکی از مهمترین ویژگی‌های مکانیکی سنگ است که در طرح‌های ژئوتکنیکی مانند عملیات حفاری و سازه‌های زیرزمینی دارای کاربرد گسترده‌ای است. تاکنون روش استانداردی برای برآورد شکنندگی سنگ‌ها معرفی نشده است و بنابراین از روش‌های غیر مستقیم برای برآورد آن استفاده می‌شود. در این تحقیق با استفاده از روابط آماری دو و چند متغیره، شکنندگی سنگ‌های گرانیتی از سختی واجهشی اشمیت و خصوصیات پتروگرافی (میانگین اندازه کانی‌ها و ترکیب کانی شناسی) برآورد شده است. برای رسیدن به این اهداف، ۱۰ نمونه سنگ گرانیتی مختلف از معادن تواندشت و گوشه در اطراف شهر بروجرد تهیه شد. بر اساس آزمون‌های آزمایشگاهی شاخص شکنندگی، سختی واجهشی چکش اشمیت، میانگین اندازه کانی‌ها و نسبت کوارتز به فلدسپات نمونه‌ها تعیین شدند. سپس جهت برآورد شکنندگی مدل‌های مختلفی بر روی داده‎ها برازش داده شد. نتایج روابط آماری دو متغیره نشان می‌دهد که همبستگی‌های متوسط (ضرایب تعیین بین ۷۰/۰ تا ۸۷/۰) بین شاخص شکنندگی با سختی واجهشی چکش اشمیت، میانگین اندازه کانی‌ها و نسبت کوارتز به فلدسپات وجود دارد. در حالی که روابط آماری چند متغیره حکایت از تأثیر قابل توجه میانگین اندازه کانی‌ها و نسبت کوارتز به فلدسپات روی دقت همبستگی بین شاخص شکنندگی و سختی واجهشی اشمیت (به ترتیب با ضرایب تعیین ۹۱/۰ و ۹۳/۰) دارد.</field></doc></add>
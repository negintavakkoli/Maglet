<add><doc><field name="journal_id">10014</field><field name="abstract">ظهور و بروز روزافزون مفاهیم جدید در حوزه کسب و کار در کنار تغییرات فزاینده محیطی موجب پیچیدگی‌ این حوزه شده است. این تغییر و تحولات مستمر، اهمیت آگاهی و آمادگی نظری و عملی را نسبت به محیط پیرامون دوچندان می‌کند. دو مورد از مفاهیمی که توجه محافل علمی و فعالان عرصه کسب و کار را به خود جلب کرده، «شبکه کسب و کار» و «اکوسیستم کسب و کار» است. پژوهش حاضر تلاش دارد تا با بررسی مفاهیم گوناگون ارائه شده در این دو موضوع به تبیین دقیق‌تر مرز میان این دو پرداخته و پیامدهای حرکت به سمت شکل‌گیری اکوسیستم کسب و کار را بررسی کند. به این منظور اسناد پایگاه‌های ساینس دایرکت، امرالد اینسایت و گوگل در بازه زمانی سال ۲۰۰۰ تا ۲۰۱۹، مورد بررسی تحلیلی-اسنادی قرار گرفتند و در این راستا تعداد ۵۴ سند مرتبط شناسایی شدند. جهت تحلیل مقالات انتخاب شده، مفاهیم اصلی مرتبط با هر موضوع استخراج و توسط پانل خبرگان اعتبارسنجی شدند. برای استخراج، تحلیل و ترکیب مفاهیم از روش کدگذاری استفاده شد. در نهایت یافته‌ها در سه بعد ساختاری، ذهنی و نسبی دسته‌بندی، تحلیل و مقایسه شدند. دو مفهوم در ابعاد ساختاری و ذهنی دارای تشابهات بسیاری هستند اما در بعد نسبی تفاوت‌ها ملموس‌تر است. از مهمترین پیامدهای شکل‌گیری اکوسیستم کسب و کار تغییر مدل نوآوری از محافظه‌کارانه و تقلیدی به نوآوری جذبی و تعاملی است.</field></doc></add>
<add><doc><field name="journal_id">10018</field><field name="abstract">در حوزه سیاست گذاری علم و فناوری، مطالعه‌های زیادی در مورد دستاوردهای همکاری‌های فناورانه صورت گرفته است. برخی از این مطالعه‌ها بر اثربخشی سیاست‌های علم و فناوری تمرکز کرده‌اند. در کشور ما نیز سیاست‌های علم و فناوری از طریق مشوق‌های متعدد بویژه در حوزه فناوری‌های نوظهور مانند نانو، از همکاری‌های فناورانه حمایت می‌کنند. با این وجود در اثر بخشی این سیاست‌ها تردید هایی وجود دارد. در پژوهش حاضر تلاش شد تا عوامل موثر بر دستاوردهای همکاری‌های فناورانه بررسی شود. برای این منظور، پس از مرور ادبیات، عوامل موثر بر دستاوردهای همکاری‌های فناورانه در ۴ دسته عوامل فردی، سازمانی، نهادی و تعاملات دسته بندی گردید. این مدل از طریق مصاحبه با ۲۰ خبره حوزه سیاست گذاری علم و فناوری و نانو کشور صحه گذاری شد. سپس مدل پژوهش از طریق روش معادلات ساختاری و تحلیل مسیر مورد آزمون قرار گرفت. ۷۲ پژوهشگری که در این پیمایش مشارکت داشتند بصورت تصادفی از پایگاه داده‌ای خبرگان نانوفناوری انتخاب شده بودند. نتایج این پژوهش نشان می‌دهد که عوامل مرتبط با ارتباطات و تعاملات شامل تعاملات فردی، تعاملات سازمانی، شبکه اجتماعی و شبکه‌های فناوری تاثیر مستقیم و مثبتی بر دستاوردهای همکاری‌های فناورانه دارد.</field></doc></add>
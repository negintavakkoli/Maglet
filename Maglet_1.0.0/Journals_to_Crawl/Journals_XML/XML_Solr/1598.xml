<add><doc><field name="journal_id">10040</field><field name="abstract">بشر، از اوان پیدایش تا کنون، نظام‌های سیاسی مختلفی را تجربه کرده است. اما در این میان هیچ نظامی تاکنون به اندازة نظام‏های دموکراتیک جایگاه ویژه‌ای نداشته است. از سوی دیگر، به نظر می‏رسد پیشرفت و توسعة عمیق سیاسی در جوامع در جهت رسیدن به اهداف تعیین‌شده، که از هر‌گونه افراط و تفریط به دور باشد، خصوصا در عرصة اجتماع و سیاست، بدون توجه به ساختار خانواده و روش‌های تربیتی حاکم در آن‌ها میسر نخواهد بود. حال، هدف این پژوهش بررسی تأثیر روش‏های تربیتی مختلف در درون خانواده‏ها بر روی ایستارهای دموکراتیک در بین شهروندان مرد و زن شهر اصفهان در سال ۱۳۹۴ است. با تقسیم روش‏های تربیتی به سه نوع شیوه‏های مقتدرانه، مستبدانه و سهل‏گیرانه، نتایج نشان می‏دهد که روش‏های مقتدرانه با ضریب ۴۹ / ۰ باعث افزایش ایستارهای دموکراتیک می‏شود، اما روش‏های مستبدانه با ضریب ۱۸ / ۰- باعث کاهش ایستارهای دموکراتیک در بین شهروندان می‏شود. از سوی دیگر، یافته‏ها نشان می‏دهد که هر‌چند بین مردان هر دو شیوة تربیتی مستبدانه و مقتدرانه با ایستارهای دموکراتیک آن‌ها ارتباط داشتند، بین زنان، فقط روش تربیتی مقتدرانه بر روی ایستارهای دموکراسی‏خواهی آنان تأثیر می‏گذاشت و باعث افزایش این نوع ایستارها در بین آنان می‏شد. سرانجام، نتایج نشان می‏دهد که روش سهل‏انگارانه تأثیری در افزایش یا کاهش ایستارهای دموکراتیک ندارد.</field></doc></add>
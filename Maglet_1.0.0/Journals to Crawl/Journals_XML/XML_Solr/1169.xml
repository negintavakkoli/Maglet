<add><doc><field name="journal_id">10042</field><field name="abstract">قیمت مسکن، یکی از شاخص­هایی است که شناخت عوامل مؤثر بر آن به تهیه طرح­های مسکن، کمک شایانی می‌کند. بررسی کیفیت سکونت و شناخت بهتر فرصت­های سرمایه­گذاری برای تحریک توسعه در بافت­های شهری، به ویژه بافت­هایی که در حال نوسازی هستند، نیازمند اطلاعات دقیق قیمت املاک است. محله فاطمی تهران به دلیل موقعیت ویژه مکانی و نیز ارزش بالای املاک، با امر نوسازی روبرو می‌باشد. تغییرات وسیع قیمت مسکن در این محله موجب ناهمگونی‌هایی در امر نوسازی و در پی آن کاهش انسجام بافت کالبدی محله خواهد شد. پژوهش حاضر با هدف بررسی متغیرهای تأثیرگذار بر قیمت مسکن با توجه به ادبیات تحقیق و مطالعات تجربی، مورد مطالعه قرار گرفت. این متغیرها شامل تراکم ساختمانی، دسترسی به معابر اصلی، فرسودگی، قیمت سرقفلی تجاری و مساحت زمین هستند که در مقیاس بلوک و برای تمام محله اندازه­گیری شدند. برای تحلیل ارتباط متغیرهای مورد بحث به­عنوان متغیرهای مستقل و قیمت مسکن به­عنوان متغیر وابسته، از روش تحلیل رگرسیونی گام به گام استفاده شده است. نتایج حاصل از این تحلیل نشان می­دهد که متغیرهای قیمت سرقفلی تجاری و دسترسی به معابر اصلی با ضریب تعیین 64/0 (سطح اطمینان 99 درصد) ارتباط معنا‌داری با قیمت مسکن دارند. در ارتباط با نتایج تحلیل باید افزود در هر محله­ای بنابر ویژگی­های خاص آن محله می‌توان متغیرهای دیگری از پنج متغیر مورد مطالعه را مؤثر بر قیمت مسکن و تغییرات آن یافت و نتایج حاصل در این پژوهش الزاماً قابل تعمیم به سایر محلات نیستند.</field></doc></add>
<add><doc><field name="journal_id">10001</field><field name="abstract">اغلب سازمان‏ها دربارۀ چگونگی ارزیابی سرمایه‏گذاری‏های آیندۀ فناوری اطلاعات دانش کافی ندارند. بیشتر این نوع سرمایه‏گذاری‏ها‏ براساس معیارهای شخصی مدیریت ارشد انجام می‏گیرد، درنتیجه تعداد بسیار کمی از سازمان‏ها، دانشی عمیق دربارۀ ارزش حاصل از هزینۀ صرف‌شده در حوزۀ فناوری اطلاعات دارند. در این پژوهش، روش اختیارات حقیقی به ارزش‏گذاری سرمایه‏گذاری در پروژۀ برنامه‏ریزی منابع بنگاهی با درنظرگرفتن دو اختیار گسترش و کوچک‏سازی پروژه بررسی شده است. براساس یافته‏های پژوهش، ارزش برآوردشده در روش اختیارات حقیقی با درنظرگرفتن انعطاف‏های مدیریتی، متفاوت با ارزش تخمینی به روش تنزیل جریان‏های نقدینگی به دست آمد؛ زیرا در تحلیل نتایج ارزش‏گذاری اختیار گسترش، ارزش فعلی دارایی برای عملیات جاری ۸/۱۹۹ میلیون تومان برآورد شده است. اگر عملیات امروز گسترش داده شود، برآورد ارزش دارایی برابر ۶/۳۰۸ میلیون تومان خواهد شد که این مقدار از ارزش دارایی بدون اعمال اختیار گسترش، بزرگ‌تر است و درنتیجه اعمال اختیار گسترش، ارزش مازادی معادل ۸/۱۰۸ میلیون تومان به همراه خواهد داشت. همچنین تحلیل نتایج ارزش‏گذاری اختیار کوچک‏سازی نشان داده است که ارزش اعمال اختیار کوچک‏سازی با استفاده از روش اختیارات حقیقی برابر ۲/۱۱۸ میلیون تومان است؛ بنابراین اعمال اختیار کوچک‏سازی، ارزش مازادی برای پروژه نخواهد داشت. در نهایت با ارزش‏گذاری اختیارات، اختیاری در نظر گرفته شده است که حداکثر ارزش را برای دارایی در بر داشته باشد و براساس آن نقشه‌ای راهبردی برای پروژه در طول یک سال عمر اختیارات تدوین شده است.</field></doc></add>
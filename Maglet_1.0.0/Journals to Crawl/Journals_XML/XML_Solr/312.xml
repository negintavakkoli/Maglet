<add><doc><field name="journal_id">10033</field><field name="abstract">مفهوم کیفیت محصولات کشاورزی در دهه‌های اخیر تغییرات زیادی داشته و کیفیت ماده خام بعنوان یک پیش­نیاز ضروری کیفیت محصول نهایی و فرآوری‌شده در نظر گرفته‌ ‌می‌شود. با هدف طبقه‌بندی کیفی مراکز مهم تولید زعفران در استان‌های خراسان رضوی و جنوبی، بررسی اجزای اصلی تعیین کننده بازارپسندی و کیفیت زعفران (کروسین، پیکروکروسین و سافرانال) با استفاده از روش (طیف نور سنجی فرابنفش – مرئی) و استاندارد ISO/TS ۳۶۳۲۲ انجام‌شد. از ۱۴ مرکز تولید زعفران در استان‌های خراسان رضوی و جنوبی شامل (صفی آباد، قاینات، کاشمر، تربت‌حیدریه، خلیل‌آباد، بردسکن، شهن‌آباد، چخماق، تربت‌جام، فیض‌آباد، سبزوار، سرایان، تقی‌آباد و بیرجند) نمونه‌گیری انجام گرفت. برداشت، جداسازی کلاله و خشک کردن در تمامی نمونه‌ها به‌طور یکسان انجام ‌شد. مقایسه نتایج بدست آمده با استاندارد ملی و استاندارد ایزو نشان داد که مقدار سافرانال در همه مناطق مورد بررسی از استاندارد ایزو و ملی ایران پایین‌تر بود. برای پیکروکروسین همه مناطق مقادیر بالاتری از استاندارد ایزو داشتند اما مناطق ۲، ۱۰، ۱۱ و ۱۲ نتوانسته‌اند حداقل استاندارد ملی را کسب کنند و محصول تولیدی در مناطق ۵، ۸ و ۹ نیز در مرز استاندارد قرار داشت. منطقه ۱۲کمترین مقدار کروسین را داشت که از استاندارد ایزو نیز پایین‌تر بود. مناطق ۲، ۵، ۱۰ و ۱۴ نیز مقادیر کروسین پایین‌تر از استاندارد ملی ایران داشتند.</field></doc></add>
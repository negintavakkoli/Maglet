<add><doc><field name="journal_id">10006</field><field name="abstract"> هدف از این پژوهش بررسی تأثیر عدالت سازمانی بر سرمایة روان‌شناختی از طریق سرمایة اجتماعی در کارکنان ادارات ورزش و جوانان استان اصفهان بود. روش پژوهش توصیفی و از نوع همبستگی بود. جامعة آماری پژوهش عبارت است از همة کارکنان ادارات ورزش و جوانان استان اصفهان که تعداد آن‌ها برابر با ۴۰۵ نفر بود که با توجه به مشخص‌بودن جامعة آماری، با به‌کارگیری جدول کرجسی و مورگان، ۲۱۰ نفر به عنوان نمونة آماری با روش نمونه‌گیری تصادفی طبقه‌ای متناسب انتخاب شدند. داده‌های پژوهش با به‌کارگیری پرسشنامه‌های استاندارد عدالت سازمانی نیهوف و مورمن، سرمایة اجتماعی ناهابیت و گوشال و سرمایة روان‌شناختی لوتانز گردآوری شد. داده‌ها با دو روش آمار توصیفی (میانگین و انحراف معیار) و آمار استنباطی (آزمون کولموگروف اسمیرنوف، ضریب همبستگی پیرسون، تحلیل مسیر، آزمون سوبل) با نرم‌افزارهای اس. پی. اس. اس و لیزرل تجزیه‌وتحلیل شد. نتایج نشان داد عدالت سازمانی با سرمایة روان‌شناختی رابطة معنادار دارد. همچنین، عدالت از طریق متغیر میانجی سرمایة اجتماعی بر سرمایة روان‌شناختی تأثیر می‌گذارد. در نهایت، آزمون برازندگی مدل نشان‌دهندة مناسب‌بودن آن برای سازمان‌های ورزشی بود. در حقیقت، عدالت سازمانی نقش محوری در سازمان‌ها دارد و با برقراری آن می‌توان روابط قوی بین کارکنان و بازده بالاتری را مشاهده کرد.</field></doc></add>
<add><doc><field name="journal_id">10038</field><field name="abstract">پایداری شیروانی­های قائم خاکی یکی از مسائل مهم در مهندسی عمران بشمار می­رود. روش­های متفاوتی برای این منظور استفاده می­شود که میخ­کوبی ترکیبی با مهار پیش­تنیده از جمله آن­هاست. این روش با افزایش مقاومت برشی خاک, جابجایی افقی جدار خاکبرداری شده را کاهش می­دهد و باعث افزایش پایداری کلی سیستم ­می­شود.  در تحقیق حاضر از مدل آزمایشگاهی کوچک شده استفاده شد که در آن, در نزدیکی یک پی نواری یک گود ایجاد شد که برای پایداری جدار خاکبرداری شده, از سیستم میخ­کوبی ترکیبی شامل دو ردیف میخ و یک ردیف مهار استفاده شد. برای بررسی پارامترهایی همچون مکان بهینه مهارها, مکانیزم خرابی, اثر مسلح کننده­ها بر ظرفیت باربری پی نواری و جابجایی افقی دیوار از روش سرعت سنجی تصویری ذرات (PIV) استفاده شد; بدین ترتیب که بعد از ساخت مدل دیوار و قرار دادن میخ­ها و مهارها در محل­های تعبیه شده, مدل خاکبرداری شده و به صورت گام به گام تا رسیدن به مرحله گسیختگی بارگذاری شد. در هر مرحله از مدل عکسبرداری شد و عکس­ها با روش PIV تحلیل شدند.  نتایج نشان دادند که به ازای طول مشخصی از مهارها در ردیف وسط می­توان ظرفیت باربری پی نواری را افزایش و جابجایی افقی مربوط به دیوار را کاهش داد. همچنین مشاهده شد که حداکثر جابجایی افقی دیوار در قسمت پایین آن رخ می­دهد, در حالی که در سیستم میخ­کوبی ساده حداکثر جابجایی افقی در بالای دیوار رخ می­دهد.</field></doc></add>
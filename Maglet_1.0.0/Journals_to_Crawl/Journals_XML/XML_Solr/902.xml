<add><doc><field name="journal_id">10042</field><field name="abstract">به‌کارگیری مدل‌های تعالی سازمانی، در ارزیابی عملکرد سازمان‌ها، به‌منظور شناسایی نقاط‌ قوت و ضعف و میزان دستیابی سازمان‌ها به کیفیت و عملکرد بهتر، مؤثر است. تعالی سازمانی، تابع شرایط خاص، فرهنگ، محیط داخلی و خارجی، ویژگی نیروی انسانی سازمان، نقاط ‌قوت و ضعف و فرصت‌ها و تهدیدهایی است که سازمان را دربر گرفته است‌. براین‎اساس، شناسایی و تشخیص مسیر برتری و تعالی سازمانی، توسعه و گسترش موفقیت در یک سازمان است‌. هدف پژوهش حاضر، ارزیابی تعالی سازمانی بانک شهر براساس مدل تعالیEFQM، با استفاده از تحلیل سلسله‌مراتبی است. پژوهش حاضر، مطالعه‌ای توصیفی، میدانی و مقطعی است که به ارزیابی تعالی سازمانی بانک شهر از دیدگاه مدیران شعب شهر تهران در سال ۱۳۹۳ پرداخته است‌. جامعه پژوهش، ۱۳۹ نفر از مدیران شعب بانک شهر در سال ۱۳۹۳ می‌باشد که با استفاده از فرمول کوکران، ۱۰۰ نفر با روش تصادفی ساده به عنوان نمونه انتخاب شده‌اند. به‌منظور گردآوری داده‌ها، از پرسشنامه محقق‌ساخته استفاده شده که این پرسشنامه با توجه به تکنیک فرایند تحلیل سلسله‌مراتبی و برگرفته از معیارهای شایستگی مدل بنیاد اروپایی کیفیت جامع، ساخته شده است‌. روایی ابزار، از نظر اساتید و خبرگان و پایایی آن، با استفاده از ضریب آلفای کرونباخ، تأیید شد. برای تحلیل داده‌های جمع‌آوری شده، از تحلیل سلسله‌مراتبی استفاده شده است. نتایج پژوهش با توجه به وزن معیارهای مدل نشان دادند که بالاترین رتبه مربوط به معیار استراتژی و سیاست‌گذاری و پایین‌ترین رتبه مربوط به نتایج کسب‌‌وکار در بانک شهر می‌باشد.</field></doc></add>
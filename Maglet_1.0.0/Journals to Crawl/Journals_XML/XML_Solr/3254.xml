<add><doc><field name="journal_id">10006</field><field name="abstract">در سال‌های اخیر پژوهشگران حوزة علوم رفتاری به یکی از عارضه‌ها و نقاط تاریک نظام ارتباطات سازمانی اشاره کرده، و از آن به‌عنوان سایش اجتماعی نام برده‌اند. عارضۀ یادشده در سازمان‌هایی که تراکم و حجم تعاملات بالا است، می‌تواند تبعات بیشتری داشته باشد. هدف پژوهش حاضر بررسی نقش بدبینی سازمانی در سایش اجتماعی از طریق سکوت سازمانی است. پژوهش حاضر از نظر هدف، کاربردی و از نظر افق زمانی مقطعی است. قلمرو پژوهش دو سازمان اداره‌کل آموزش‌وپرورش چهارمحال و بختیاری و دانشگاه قم است. نمونه‌گیری به‌ روش تصادفی و تعداد نمونه براساس جدول مورگان مشخص شد. تعداد نمونه در اداره‌کل آموزش‌وپرورش چهارمحال و بختیاری 136، و در دانشگاه قم 161 است. برای تحلیل داده‌ها روش مدل‌سازی معادلات ساختاری به‌کار گرفته شد. نتایج پژوهش نشان داد بدبینی سازمانی از طریق سکوت سازمانی بر سایش اجتماعی تأثیر می‌گذارد. همچنین، بدبینی سازمانی بر سکوت سازمانی، و سکوت سازمانی بر سایش اجتماعی تأثیر مستقیم دارد.</field></doc></add>
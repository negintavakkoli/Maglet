<add><doc><field name="journal_id">10038</field><field name="abstract">پژوهش حاضر با هدف بررسی نقش مبانی نظریة اخلاق زمین در پایش پیامدهای اکوهیدرولوژیکی پروژه‎های عمرانی صورت گرفته است. پژوهش حاضر یک مطالعه میدانی است. جامعه پژوهش شامل تمامی جوامع انسانی، منابع آب و اکوسیستم‎ها (گیاهی، جانوری و...) در محدوده اجرای تونل‎های پروژه قمرود است. اطلاعات به روش مشاهداتِ میدانی و طی چند مرحله بازدیدهای صحرایی ضمن بررسی شرایط زمین‎شناسی ساختگاه طرح (در منطقه شهرستان الیگودرز) جمع‎آوری شده است و از منظر مبانی نظریة اخلاق زمین مورد تفسیر قرار گرفته‎اند. نتایج به دست آمده نشان می‎دهد که عملیات حفاری تونل قمرود، موجب تغییر رژیم هیدروژئولوژی منطقه (کاهش دبی چاه‎ها و چشمه‎ها)، مهاجرت روستاییان، تضعیف کشاورزی و شبکه‎ اقتصاد محلی، تاثیر بر زیستگاه گونه‎های گیاهی- جانوری، تاثیر بر سیمای منطقه (پتانسیل صنعت ژئوتوریسم) شده است. تغییر رژیم هیدروژئولوژی و پیامدهای اجتماعی آن، متأثر از شرایط زمین‎شناسی حین حفاری (هجوم آب در اثر وجود زون‎های خردشده، چین‎خوردگی‎ها، شیب لایه‎بندی‎ها، تغییرات لیتولوژیکی و ...) در ساختگاه طرح (زون زمین‎شناسی سنندج سیرجان) بوده است. سایر پیامدهای طرح نیز بطور غیر مستقیم به شرایط زمین‎شناسی منطقه ارتباط پیدا می‏کند.</field></doc></add>
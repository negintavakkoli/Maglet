<add><doc><field name="journal_id">10001</field><field name="abstract"> هدف:  در حال حاضر استفاده از ظرفیت بخش خصوصی ازطریق بازار سرمایه به‌‌منزلۀ گزینه‌ای مهم در تأمین مالی دولت و پروژه‌های زیرساخت مطرح است که خود مستلزم وجود بستر مناسبی از قوانین و مقررات است. هدف از پژوهش‌ حاضر بررسی قوانین و مقررات مربوط به تأمین مالی طرح‌های زیرساختی حمل‌ونقل جاده‌ای، به‌‌منزلۀ یکی از مهم‌ترین بخش‌های زیرساخت، ازطریق بازار سرمایه است.
 روش:  با بهره‌گیری از روش پژوهش‌ آمیخته، ابتدا بررسی اسناد و مصاحبه‌های نیمه‌ساختاریافته انجام شد که براساس آن پیشنهادهای اولیه تدوین شد؛ سپس برای تأیید پیشنهادها، روش دلفی یا نظرسنجی از خبرگان با استفاده از پرسش‌نامه و مصاحبه به ‌کار گرفته شد. در حوزه‌های راه، بازار سرمایه و دانشگاه 42 پرسش‌نامه تکمیل‌ و 28 جلسۀ مصاحبه و 9 جلسۀ گروهی برگزار شد که نتایج کیفی و کمی آنها با رویکرد مثلث‌سازی مقایسه شد.
 نتایج:  درنهایت براساس اجماع خبرگان، پیشنهادهایی مبنی بر بازنگری در نگارش برخی قوانین و مقررات ازجمله قانون تشویق و حمایت سرمایه‌گذاری خارجی برای امکان استفاده از تضمین دولت یا بانک‌ها یا شرکت‌های دولتی، قانون احداث پروژه‌های عمرانی بخش راه و ترابری ازطریق مشارکت بانک‌ها و سایر منابع پولی و مالی کشور و آیین‌نامۀ اجرایی آن برای امکان استفاده از سایر ترتیبات قراردادی، قانون توسعۀ ابزارها و نهادهای مالی جدید برای رفع ابهام در وضعیت مالیاتی بانی و قانون رفع موانع تولید رقابت‌پذیر و ارتقای نظام مالی کشور برای شمول بخش راه در کنار سایر وزرات‌خانه‌ها در معافیت‌های مالیاتی مرتبط ارائه شد.</field></doc></add>
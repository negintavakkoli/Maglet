<add><doc><field name="journal_id">10038</field><field name="abstract">از آنجا که ساختگاه سد سردشت دربرگیرنده توده سنگ‌های دگرگون شده  اسلیتی است، سطوح مشخص کلیواژ از ویژگی­های بارز این سنگ بوده و موجب کاهش مقاومت توده سنگ می‌گردد. بنابراین ارزیابی پایداری سازه‌های جانبی سد شامل فضاهای زیرزمینی و شیروانی‌ها از اهمیت زیادی برخوردار است. جهت تحلیل پایداری شیروانی مشرف به نیروگاه سد سردشت از روش‌های تعادل حدی، نرم‌افزار SLIDE و روش عددی تفاضل محدود، نرم‌افزار دو بعدی FLACSLOPE  برای حالت‌های بدون در نظر گرفتن اثر کلیواژ، با در نظر گرفتن اثر کلیواژ و اثر زون‌های خرد شده استفاده شده است. نتایج نشان می‌دهد که برای حالت‌های با در نظر گرفتن اثر کلیواژ و اثر زون‌های خرد شده، شیب شیروانی از ضریب اطمینان قابل قبولی برخوردار نمی‌باشد. به منظور بررسی دقیق‌تر اثر کلیواژ بر پایداری شیروانی مشرف به نیروگاه سد سردشت، بررسی‌های آماری نیز صورت گرفت. با توجه به منحنی تابع توزیع تجمعی، ضریب اطمینان حدود 68٪ داده‌ها کمتر از 7 / 1 برآورد گردید که این امر نشان دهنده اثر زیاد کلیواژ بر کاهش مقاومت فشاری توده سنگ اسلیتی است. بنابراین شیب حدود 1:6 ارائه شده در نقشه حفاری مطالعات مرحله اول، در این توده سنگ ناپایدار است.</field></doc></add>
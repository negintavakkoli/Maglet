<add><doc><field name="journal_id">10008</field><field name="abstract">یکی از چالش‌های اساسی تولیدکنندگان در سیستم‌های تولید براساس سفارش، برقراری توازن بین سفارش‌های ورودی و منابع محدود است. ازاین‌رو آنها باید برخی سفارش‌ها را انتخاب و بعضی را رد کنند. علاوه‌بر این، در پذیرش سفارش‌ها باید زمان‌بندی کارهای جاری در نظر گرفته شود. در تحقیق پیش رو در مورد مسئلۀ زمان‌بندی و پذیرش سفارش در سیستم تولیدی خط جریان منعطف بدون وقفه بحث شده است. سفارش‌هایی که امکان تحویل در موعد مقرر را نداشته باشند، رد می‌شوند. بیشتر تحقیقات صورت‌گرفته مبتنی بر بهینه‌سازی تک‌هدفه‌اند، درصورتی‌که در شرایط واقعی باید اهداف مختلف را در تصمیم‌گیری مدنظر قرار داد. به همین دلیل مدل دو‌هدفه‌ای با اهداف حداکثر‌سازی سود و حداقل‌سازی میزان انحراف‌ها از موعد تحویل، ارائه شده است. به‌دلیل پیچیدگی زیاد مدل، روش‌های دقیق جواب بهینه‌ای را تولید نمی‌کنند، بنابر‌این دو الگوریتم‌ فراابتکاری NSGA II و MOSA برای این مسئله توسعه داده شده و عملکرد آنها در سه دستۀ مختلف مسائل از طریق شاخص‌های کمی مقایسه شد. </field></doc></add>
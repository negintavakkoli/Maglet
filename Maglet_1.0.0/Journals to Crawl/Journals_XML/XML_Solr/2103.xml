<add><doc><field name="journal_id">10010</field><field name="abstract">فعالیت‏های غیراخلاقی و غیرقانونی، صرف‏نظر از شدت و پیامدهای منفی ناشی از آن، در همة نقاط جهان و در سازمان‏های دولتی و غیردولتی دیده‏ شده است. از این نظر، وجود سیستمی نظارتی که از سازمان آگاه باشد و کاستی‏ها را مشاهده و گزارش کند قبل از بروز پیامدهای نامطلوب ضروری است. ازاین‏رو، وجود افرادی به‏عنوان ناظر با احساس مسئولیت در سازمان، که به‏عنوان صدای سازمان، فریاد سازمان را در صورت وجود انحراف به گوش مسئولان برسانند، اجتناب‏ناپذیر است. این افراد، که در این مطالعه اصطلاحاً سوت‏زن نامیده می‏شوند، باید در فرهنگ سازمانی تعریف‏ شوند و موردحمایت قانونی قرار گیرند. هدف از این مقاله بررسی و مفهوم‏سازی این مسئله و نیز تبیین آن در سازمان موردبررسی است تا میزان مسئولیت‏پذیری و رضایت شغلی کارکنان بر اساس متغیرهای متفاوت مؤثر بر آن‏ها ارزیابی شود. با به‏کارگیری روش توصیفی همبستگی و با استفاده از آزمون‏های تحلیل آماری تی‏تک نمونه‏ای و آزمون همبستگی پیرسون، متغیرها و عوامل شناسایی‏‏شده در تحقیق بررسی و تحلیل شد. پس از تحلیل‏های مربوطه و آزمون فرضیه‏های تحقیق، یافته‏های مبتنی بر آن‏ها ارائه شد. نتایج حاصل نشان می‏دهد سازمان موردبررسی در این مطالعه از سرمایة انسانی توانمند برخوردار است و با حمایت از آن‏ها راه برای انتقادهای سازندة آن‏ها و نتیجتاً سوت‏زنی در سازمان و کسب عملکرد بالاتر فراهم است.</field></doc></add>
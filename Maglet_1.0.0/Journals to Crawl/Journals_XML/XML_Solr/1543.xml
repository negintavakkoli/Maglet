<add><doc><field name="journal_id">10040</field><field name="abstract">در مقایسه با گذشته، که ورزش در ذیل ابعاد آیینی، مذهبی و جنگاوری معنا پیدا می‏کرد و امری مردانه تلقی می‏شد، امروزه، به دلیل پیوند عمیق با مدیریت بدن، فراغت و سلامت، ورزش ماهیتی فراجنسیتی به‏ خود گرفته و به بخشی از زندگی روزمره بین زنان مبدل شده است. در پژوهش حاضر، به قصد راه بردن به تجربه و درک زنان از ورزش، به روش نظریة مبنایی با ۳۰ نمونة زن دارای تجربة فعالیت ورزشی مصاحبۀ نیمه‏ساخت‌یافته به‌عمل آمد. نتایج پژوهش بیانگر آن است که زنان به‌دلیل تناسب بافت فضایی و مکانی و ترس از افتادگی بدن به ورزش روی می‏آورند. در این میان، فهم برابری‌طلبانه از جنسیت، ایده‏آل‌نگری بدن به‌مثابة زمینۀ تسهیل‏گر و رسانه‏ای‌شدن و فراگیری ورزش به‌منزلة شرایط مداخله‏گر عمل کرده‏اند. بازسازی معنایی تجربه و درک زنان از ورزش بر آگاهانه‌بودن ورزش (ورزش به‌مثابة هویت نقشی)، واسازی رده‏بندی‏های اجتماعی، تناسب اندام و لذت‌طلبی دلالت دارد. بر‌اساس مطالعة حاضر، ورزش برای بانوان کسب پذیرش اجتماعی، بازاندیشی و ارتقای سلامت جسمی و روانی در پی داشته است.</field></doc></add>
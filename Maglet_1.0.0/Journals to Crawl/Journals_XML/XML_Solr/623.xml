<add><doc><field name="journal_id">10038</field><field name="abstract">خاک‌های واگرا از جمله مهم‌ترین خاک‌های مساله دار در سازه‌های خاکی بویژه پروژه‌های سدهای خاکی به شمار می‌آیند. آهک و سولفات آلومینیوم به دلیل ایجاد جایگزینی مناسب یون‌های کلسیم یا آلومینیوم بجای سدیم، از افزودنی‌های سنتی و رایج در بهسازی خاک‌های واگرا به شمار می‌روند. با توجه به پیشرفت تکنولوژی نانو و استفاده از آن در بهسازی خاک‌ها، در این مطالعه از نانواکسید آلومینیوم جهت بهسازی خاک واگرا استفاده شده است. برای این منظور ترکیبات مختلفی از ماده نانو به مقدار وزنی ۰، ۲/۰، ۴/۰، ۸/۰ و ۰/۱ درصد به رس واگرا و رس واگرای مخلوط شده با ۲، ۴ و ۶ درصد آهک افزوده شده و تاثیر آن در واگرایی خاک‌ها از طریق آزمایش هیدرومتری دوگانه بررسی شده است. نتایج نشان داده است که با افزایش نانواکسید آلومینیوم، درصد واگرایی به شدت کاهش می‌یابد. بطوریکه برای رس واگرای مورد آزمایش، ماده نانو اکسید آلومینیوم به تنهایی تا ۶۴ درصدی پتانسیل واگرایی را کاهش داده است و در نمونه‌های دارای ۲ درصد آهک، با افزودن تنها ۲/۰ درصد ماده نانو، خاک مورد نظر در رده خاک‌های غیرواگرا قرار گرفته است. تصاویر SEM تهیه شده از نمونه‌ها نشان می‌دهد که نانواکسید آلومینیوم با تجمع و کلوخه‌ای نمودن خاک بطور قابل توجهی سطح ویژه را کاهش داده و از جذب آب توسط خاک کاسته است.</field></doc></add>
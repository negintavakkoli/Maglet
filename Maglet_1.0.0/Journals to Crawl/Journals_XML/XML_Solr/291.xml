<add><doc><field name="journal_id">10033</field><field name="abstract">هدف مطالعه حاضر بهره‌گیری از تفکر کارآفرینانه برای شناسایی و اولویت‌بندی راهبردهای توسعه کارآفرینی و تجاری‌سازی زعفران مناطق روستایی استان خراسان جنوبی در راستای سوق‌دهی فعالیت‌های سنتی کشاورزی در استان خراسان جنوبی به سمت فعالیت‌های نوآورانه بوده است؛ و در آن، از رویکرد تلفیقی فرآیند تحلیل سلسله مراتبی و سوات (SWOT-AHP) بهره‌گیری شده است. نخست، با استفاده از تجزیه و تحلیل سوات (SWOT)، شناسایی و طبقه‌بندی نقاط قوت، ضعف، فرصت‌ها و تهدیدات فعالیت‌های کشاورزی در مناطق روستایی استان خراسان جنوبی صورت گرفته است. از آن‌جا که مسئله تصمیم‌گیری تحقیق حاضر از نوع چند شاخصه و ساختار آن دارای سلسله مراتبی از عناصر تصمیم وابسته به هم شامل هدف، معیارها و زیرمعیارها بوده است، از فرآیند تحلیل سلسله مراتبی (AHP) برای محاسبه وزن و اهمیت هر کدام از معیارها و زیر معیارهای شناسایی شده از طریق تجزیه و تحلیل سوات استفاده شده است. برای گردآوری داده‌های پژوهش، ماتریس مقایسات زوجی هر کدام از مولفه‌ها و گروه‌ها با بهره‌گیری از نظر ۱۵ نفر از متخصصان و فعالان صنعت کشاورزی تکمیل شده است، که قوت‌های داخلی با وزن نسبی۳۷۲/۰ در رتبه نخست و نیز فرصت‌های بیرونی با وزن نسبی۳۴۴/۰ و تهدیدهای بیرونی با وزن نسبی ۱۴۸/۰و در نهایت، ضعف‌های داخلی با وزن نسبی۱۳۶/۰ در رتبه‌های بعدی قرار گرفتند. نتایج بدست آمده نشان داده است که مهم‌ترین راهبرد‌‌ برای‌توسعه کارآفرینی و تجاری‌سازی زعفران مناطق روستایی استان خراسان جنوبی راهبرد SO با شاخص مطلوبیت۲/۲۶ است. کاربردی‌ترین راهبرد‌های مناسب از این نوع، ایجاد بستر مناسب جهت سرمایه‌گذاری بخش خصوصی در زمینه توسعه و تجاری‌سازی زعفران، استفاده از نیروهای متخصص و با تجربه به منظور ایجاد تشکل‌های تعاونی مردمی و ترویج و آموزش در زمینه تجاری‌سازی با تاکید بر جنبه‌های عملی از طریق نشست‌ها و جلسات مختلف با مردم منطقه، بازاریابی و تبلیغات برای معرفی محصول زعفران استان خراسان جنوبی، تقویت و حمایت از تعاونی‌های خرید محصول در مناطق کشت در راستای خرید مستقیم از کشاورزان به عنوان مهم‌ترین استراتژی‌ها انتخاب شدند.</field></doc></add>
<add><doc><field name="journal_id">10001</field><field name="abstract">در این پژوهش برای ارزش‌گذاری قرارداد‌‌‌‌‌‌‌های مالی با استفاده از نرخ‌های سود تضمینی و مشارکتی، الگویی جدید ارائه شده است. در الگوهای کلاسیک، ارزش‌گذاری این قراردادها با استفاده از حاصلِ‌جمع تبدیل درآمدها و سودهای آینده با یک نرخ تضمینی حداقل، مانند نرخ سود بدون ریسک تعیین می‌شود؛ اما الگوی پیشنهادی، ارزش این قراردادها را با استفاده از دو نرخ تضمینی و مشارکتی و اعمال ریسک‌گریزی سرمایه‌گذار و ریسک سرمایه‌گذاری تببین می‌کند. در این الگو ابتدا سبد سرمایه‌گذاری برای کمّی‌سازی تمامی گزینه‌های سرمایه‌گذاری بازار که شامل سپردۀ بانکی، اوراق مشارکت و سهام است، با اعمال ریسک‌گریزی سرمایه‌گذار تشکیل می‌شود. در مرحلۀ بعد، ارزش در معرض خطر مشروط به‌عنوان سنجش‌گر ریسک سرمایه‌گذاری تعیین می‌شود تا با استفاده از آن نرخ‌های تضمینی و مشارکتی، محاسبه و ارزشی منصفانه برای قرارداد پیش‌بینی شود. برای اثبات صحت الگو، اجرا و اعتبارسنجی آن برای دو بازار سرمایۀ ایران و ایالات متحدۀ امریکا  انجام می‌گیرد که داده‌های مورد استفاده برای ارزش‌های منصفانۀ قراردادهای مالی این دو بازار، نرخ‌های سود بانکی سالیانه، اوراق مشارکت و شاخص بورس اوراق بهادار از سال 1377 تا 1391 در ایران و 1980 تا 2012 در ایالات متحدۀ امریکا هستند.</field></doc></add>
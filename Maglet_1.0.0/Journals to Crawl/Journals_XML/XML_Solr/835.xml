<add><doc><field name="journal_id">10038</field><field name="abstract">پیشنهاد طبقه‌بندیهای مبتنی بر ترکیب متغیرهای زمین‌شناسی و پارامترهای ژئوتکنیکی امکان استفاده از دانش زمین‌شناسی در تخمین پارامترهای ژئوتکنیکی مصالح را فراهم می‌کند. شهر تهران یکی از کلان شهرهایی است که بر روی رسوبات آبرفتی کواترنر بنا شده، این رسوبات بر اساس سن و شرایط تشکیل به چهار گروه C, B, A و D تقسیم شده است. برخی محققین طبقه‌بندی جدیدی با تلفیق متغیرهای زمین‌شناسی و پارامترهای ژئوتکنیکی، برای آبرفت‌های A وC تهران ارائه داده‌اند. هدف تحقیق حاضر که در ادامه تحقیقات قبلی است، پیشنهاد طبقه‌بندی مبتنی بر ترکیب این دو سری اطلاعات برای آبرفت‌های B تهران است. در این تحقیق براساس برداشتهای زمین‌شناسی صورت گرفته در بیش از ۶۶ نقطه از رخنمونهای آبرفت‌های تهران، متغیرهای زمین‌شناسی موثر بر پارامترهای ژئوتکنیکی بخش درشت دانه آبرفت B شامل اندازه دانه، شکل دانه، نحوه اتصال دانه‌ها، سیمان بین دانه‌ها، همگنی و لایه‌بندی شناسایی گردید و بر اساس این متغیرهای این آبرفت به چهار واحد Bn۱، Bn۲، Bn۳ و Bn۴ تقسیم شد. با انجام ۲۷ آزمایش برش مستقیم برجا و ۷۰ آزمایش بارگذاری صفحه در واحدهای مشخص شده پارامترهای ژئوتکنیکی این ۴ واحد شامل زاویه اصطکاک داخلی، چسبندگی و مدول تغییر شکل‌پذیری تعیین شد. با تلفیق متغیرهای زمین‌شناسی و پارامترهای ژئوتکنیکی جدولی پیشنهاد گردید که امکان تخمین پارامترهای ژئوتکنیکی بر اساس متغیرهای زمین‌شناسی برای این آبرفت را فراهم میاورد.</field></doc></add>
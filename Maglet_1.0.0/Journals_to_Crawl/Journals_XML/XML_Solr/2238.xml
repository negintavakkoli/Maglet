<add><doc><field name="journal_id">10031</field><field name="abstract"> در پاسخ به این پرسش که آیا در ساخت جملات زبان فارسی، فاعل در جایگاه نقش معنایی خود در گروه فعلی باقی می‌ماند یا به مشخص‌گر گروه زمان حرکت می‌کند، بحث‌های نظری و شواهد زبانی موجود اطلاعات کافی برای تعیین جایگاه اصلی فاعل ارائه نمی‌کنند. در همین راستا، به‌رغم اینکه زبان فارسی دارای توالی واژگانی منعطف در جملات است، یافته‌های پژوهش حاضر نشان می‌دهد جابه‌جایی عناصر جمله در این زبان از سوی فارسی‌زبانان به‌عنوان تغییر در توالی اصلی جمله تشخیص داده می‌شود و این تغییر در مدت زمان پردازش آنها مؤثر است. علاوه بر این، با بررسی دو دیدگاه متفاوت پیرامون جایگاه فاعل در زبان فارسی و با استفاده از شواهد روان‌شناختی زبان نشان می‌دهیم که در ساخت جملات لازم، متعدی و مجهول زبان فارسی، هم‌سو با دیدگاه درزی و مرزبان (۱۳۹۳) و انوشه (۱۳۸۹)، فاعل ابتدا در جایگاه مشخص‌گر گروه فعلی اشتقاق در پایه می‌یابد و سپس به جایگاه مشخص‌گر گروه زمان حرکت می‌کند. روش مورد استفاده در این پژوهش روش تکلیف تصمیم‌گیری دربارۀ صحت جمله می­باشد. </field></doc></add>
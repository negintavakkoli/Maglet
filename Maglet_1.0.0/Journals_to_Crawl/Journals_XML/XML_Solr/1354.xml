<add><doc><field name="journal_id">10005</field><field name="abstract">هدف پژوهش حاضر شناسایی علل سوت­زنی سازمانی و دلایل عدم تمایل به سوت­زنی در سازمان­های دولتی بود که با روش ترکیبی متوالی اکتشافی انجام شده است. مشارکت‌کنندگان بخش کیفی، مدیران و کارکنان دولتی بودند که با روش نمونه‌گیری هدفمند ۷۵ نفر به‌عنوان مشارکت‌کننده در این پژوهش انتخاب شدند. جامعة آماری بخش کمی کارکنان سازمان­های دولتی شهرهای تهران، مشهد و سمنان بودند که با استفاده از روش نمونه­گیری تصادفی ساده تعداد ۱۵۷ نفر به‌عنوان نمونه انتخاب شدند. نتیجۀ تحلیل داده­های کیفی منجر به شناسایی ۳۲ مضمون پایه درزمینۀ دلایل سوت­زنی کارکنان گردید که در قالب ۶ مضمون سازمان­دهنده (رویکرد سلامت‌محور، رویکرد منفعت طلبانه، رویکرد عدالت‌خواهانه، رویکرد اخلاق گرایانه، رویکرد تکلیف­گرایانه، رویکرد انتقام جویانه)، سازمان‌دهی شدند و ۲۶ مضمون پایه در خصوص عدم تمایل به سوت­زنی سازمانی احصا شد که بر اساس قرابت معنایی در قالب ۴ مضمون سازمان­دهنده (عوامل مربوط به سازمان، عوامل مربوط به افشاکننده، عوامل مربوط به افشاشونده، عوامل مربوط به موضوع تخلف) قرار گرفتند. یافته­های بخش کمی نشان می­دهد که رویکردهای عدالت­خواهانه، اخلاق‌گرایانه، سلامت‌محور، منفعت­طلبانه، تکلیف­گرایانه و انتقام­جویانه به ترتیب به‌عنوان مهم­ترین دلایل تصمیم به سوت­زنی بوده و عوامل مربوط به افشاشونده، عوامل مربوط به سازمان، عوامل مربوط به موضوع تخلف و عوامل مربوط به افشاء کننده به ترتیب مهم­ترین علل سکوت در برابر مشاهدۀ رفتارهای نامطلوب را تشکیل می­دهند. رتبه‌بندی گویه­های مرتبط با علل سوت­زنی بیان‌کنندة این است که جلوگیری از تکرار تخلفات، احساس بی‌عدالتی نسبت به خود و احساس مسئولیت به‌عنوان مهم‌ترین علل سوت­زنی و ناامیدی از ضمانت اجرایی در صورت افشای تخلفات، نفوذ بالای فرد متخلف و عدم‌حمایت سازمانی از افشاگران به‌عنوان دلایل اصلی سکوت در برابر تخلفات تلقی می‌شود.</field></doc></add>
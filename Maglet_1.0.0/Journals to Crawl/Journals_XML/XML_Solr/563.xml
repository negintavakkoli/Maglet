<add><doc><field name="journal_id">10001</field><field name="abstract"> هدف: در این پژوهش، راهبرد‏های تأمین مالی شرکت‌‌های پذیرفته‌شده در بورس اوراق بهادار تهران در شرایط عادی و بحران اقتصادی طی سال‌های ۱۳۸۲ تا ۱۳۹۵ بررسی و مقایسه شده‌ است. روش: جامعۀ آماری را شرکت‌‌های پذیرفته‌شده در بورس اوراق بهادار تهران و فرابورس تشکیل می‌‌دهد. فرضیه‌‌ها ازطریق معادلۀ رگرسیون چندمتغیره و با استفاده از نرم‌افزار Eviews آزمون شده است. نتایج: یافته‌ها نشان می‌دهد بازده دارایی‌‌ها و اندازۀ شرکت تأثیر مثبت و مستقیم بر تأمین مالی ازطریق بازار سهام در هر دو دورۀ عادی و بحران دارد. رشد فروش، سودآوری و متوسط اهرم مالی تأثیر منفی و معکوسی بر تأمین مالی ازطریق بازار سهام دارد. دارایی‌‌های مشهود و ریسک بازار، تأثیری بر تأمین مالی ازطریق بازار سهام ندارد. به‌علاوه یافته‌ها نشان می‌دهد بازده دارایی‌‌ها و اندازۀ شرکت تأثیر منفی و معکوسی بر تأمین مالی ازطریق بازار بدهی در هر دو دورۀ عادی و بحران دارد. رشد فروش در دورۀ بحران تأثیر منفی و معکوسی بر تأمین مالی ازطریق بدهی دارد؛ اما این تأثیر در دورۀ عادی مثبت و مستقیم است. متغیرهای سودآوری و متوسط اهرم مالی نیز تأثیر مثبت و مستقیم بر تأمین مالی ازطریق بدهی دارند. دارایی‌‌های مشهود تأثیر مثبتی بر تأمین مالی ازطریق بدهی در دورۀ بحران دارد؛ ولی در دورۀ عادی این رابطه منفی است. براساس مقدار ضرایب، ریسک بازار، تأثیری بر تأمین مالی ازطریق بدهی ندارد.</field></doc></add>
<add><doc><field name="journal_id">10042</field><field name="abstract"> آینده اقتصادی جهان، با اقتصاد دانش‌بنیان و اطلاعاتی گره ‌خورده است؛ از این رو کلان‌شهرهای جهان، رقابت فزاینده‌ای برای جذب و توسعه فعالیت‌های دانش‌محور و اطلاعاتی و ارتقای مزیت‌های رقابتی خود دارند. این پژوهش در تلاش است با تبیین الگوی پراکنش فضایی فعالیت‌های دانش‌محور در تهران، معیارهای مؤثر بر انتخاب مکان فعالیت‌ها را شناسایی کند. روش تحقیق، ترکیبی است و جامعه مورد مطالعه شامل ۵۶۰ شرکت دانش‌بنیان مستقر در شهر تهران می‌باشد که به صورت هدفمند با ۵۰ نفر از مدیران شرکت های‌ دانش‌بنیان شهر تهران برای شناسایی و تدقیق اولویت معیارهای انتخاب مکان استقرار شرکت‌ها، با تکنیک دلفی، مصاحبه‌ صورت گرفت. برای تحلیل کمی داده‌ها و تدقیق رابطه‌ میان موقعیت مکانی فعالیت‌ها با معیارهای انتخاب مکان استقرار، از روش رگرسیون خطی در نرم‌افزار GIS استفاده شد. یافته‌های پژوهش نشان دادند معیارهای دسترسی به شریان‌های اصلی، دسترسی به خطوط حمل ونقل سریع و دسترسی به مترو، بیشترین قدرت توضیح‌دهندگی را دارند و برعکس تئوری‌های سنتی مکان‌یابی، قیمت تملک یا اجاره، رابطه‌ معنا‌داری با موقعیت مکان استقرار فعالیت‌های دانش‌بنیان در شهر تهران ندارند. آزمون‌های آماری مکمل تحلیل رگرسیونی، تصمیمات دانشگاه‌ها برای مکان‌گزینی مراکز رشد دانش‌بنیان را به‌عنوان عامل ناشناخته‌ مؤثر بر الگوی پراکنش فضایی فعلی شناسایی کردند. نتایج این پژوهش، ابزار مناسبی را برای برنامه‌ریزان شهری در راستای بازساماندهی آرایش فضایی فعالیت‌های دانش‌بنیان در شهر تهران با هدف ارتقای کارایی عملکرد فراهم ‌می آورند. 
</field></doc></add>
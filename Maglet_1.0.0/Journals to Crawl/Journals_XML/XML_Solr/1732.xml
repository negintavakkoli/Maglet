<add><doc><field name="journal_id">10040</field><field name="abstract">با توجه به اینکه سرمایه‏گذاری درخور توجهی برای رشد و ارتقای سطح دانش افراد تحصیل‌کرده، از جمله زنان، در قالب آموزش‏های دانشگاهی انجام می‏گیرد، اهمیت موضوع اشتغال آن‏ها بیش از پیش آشکار می‏شود، زیرا با افزایش اشتغال دانش‏آموختگان دانشگاهی می‏توان به نحو شایسته و مطلوب از سرمایه‏های انسانی کشور بهره‏برداری کرد. هدف این پژوهش شناسایی و بررسی مهارت‌های تأثیرگذار بر میزان اشتغال‏پذیری بانوان دانش‏آموختة دانشگاهی است. جامعة آماری پژوهش را بانوان دانش‏آموختة جویای کار در استان همدان تشکیل دادند. روش نمونه‏گیری به صورت تصادفی سهمیه‏ای بود که بر‌حسب جمعیت آماری موجود بانوان دانش‏آموخته (10431 نفر) 350 نفر به‌عنوان نمونه انتخاب شدند. پس از جمع‏آوری داده‏ها، تجزیه و تحلیل داده‏ها با استفاده از آماره‏های توصیفی و تحلیلی و کاربرد نرم‏افزارهای SPSS و PLS انجام شد. براساس نتایج تحقیق، ارتباط مشاغل موجود در بازار کار با رشتة تحصیلی و مهارت‌های کسب‌شدة بانوان دانش‏آموخته در استان همدان در حد ضعیف ارزیابی شد و محتوای آموزشی دانشگاه‏ها پیوستگی و همپوشانی ضعیفی با نیازهای بازار کار داشتند. نتایج ضریب همبستگی نیز نشان داد بین متغیرهای سازگاری، مهارت‌های ارتباطی، مهارت‌های فناوری اطلاعات، تمایل به اشتغال با اشتغال‏پذیری دانش‏آموختگان زن رابطة مثبت و معنا‏داری وجود دارد. سایر متغیرهای مستقل تحقیق رابطة معنا‏داری با اشتغال‏پذیری دانش‏آموختگان نداشتند. نتایج این تحقیق نشان داد بانوان دانش‏آموختة استان همدان برای احراز مشاغل موجود نیازمند کسب مهارت‌هایی از قبیل مهارت‌های فناوری اطلاعات و ارتباطات، مهارت‌های عمومی و ارتباطی، مهارت‌های فردی مثل تفکر انتقادی و حل مسئله، مهارت‌های فنی و تخصصی و مهارت‌های مدیریتی و برنامه‏ریزی‌اند.</field></doc></add>
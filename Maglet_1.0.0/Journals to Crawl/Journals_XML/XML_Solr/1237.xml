<add><doc><field name="journal_id">10042</field><field name="abstract"> مدیریت شهری در دنیای رقابتی امروز باید بتواند نقاط ‌قوت و ضعف شهر را بشناسد و درصدد تقویت مزایای رقابتی آن برآید. اهمیت مدیریت شهری در دستیابی به توسعه پایدار شهری، ارتقای شرایط و کیفیت زندگی شهروندان، حفاظت از محیط کالبدی شهر، افزایش سطح اعتماد شهروندان به مدیریت شهری، ارتقای سطح مشارکت شهروندان در ادره امور شهری و … می‌باشد. از طرفی رسانه‌ها به عنوان یکی از اجزای قدرتمند جامعه مدنی، بر بخش‌های مختلف جامعه تأثیرگذار هستند؛ از این‌‌ رو هدف پژوهش حاضر، تبیین نقش رسانه‌های جمعی بر مدیریت شهری است. روش پژوهش، از نوع پیمایشی است و جامعه آماری، ارباب‌رجوعان مناطق ۲۲‌گانه شهرداری تهران در سال ۱۳۹۳ هستند که به روش نمونه‌گیری تصادفی خوشه‌ای چندمرحله‌ای، ۴۰۰ نفر به عنوان نمونه پژوهش انتخاب شدند. برای گردآوری داده‌ها، از پرسشنامه محقق‌ساخته ۲۴ سؤالی، استفاده شد. این پرسشنامه از طریق مصاحبه با خبرگان و نظرخواهی از آنها احصا شد. روایی ابزار، از طریق روایی صوری و پایایی آن، از طریق آلفای کرونباخ، محاسبه و کفایت ابزار، محرز گردید. به منظور تجزیه‌و‌تحلیل آماری داده‌ها، از آزمون‌های t تک‌گروهی، تحلیل واریانس یک‌طرفه و آزمون لی‌هی استفاده شده است. نتایج پژوهش نشان دادند که نقش رسانه‌های جمعی در مدیریت شهری در حد زیاد است. همچنین بالاترین میزان تأثیر رسانه‌های جمعی بر ارتقای سطح مشارکت شهروندان در اداره امور شهری و پایین‌ترین میزان تأثیر بر ارتقای سطح اعتماد شهروندان می‌باشد. 
</field></doc></add>
<add><doc><field name="journal_id">10042</field><field name="abstract">اندازه‌گیری فقر در هر جامعه، می‌تواند روند تحولات فقر در آن جامعه را قابل فهم ساخته و تصویری از این تحولات را در طول زمان ارائه دهد. در نتیجه، دولت قادر به هدف‌گذاری و اتخاذ تصمیمات مناسب و انجام اقدامات لازم خواهد بود. در این راستا مطالعه آماری فقر و تجزیه‌وتحلیل آن در سطح استان می‌تواند راهنمایی برای برنامه‌ریزان برای کاهش فقر باشد. در این مقاله، خط فقر مناطق شهری استان آذربایجان‌شرقی با بهره‌گیری از روش سیستم مخارج خطی پویا با فرض شکل‌گیری عادات و با استفاده از روش رگرسیون‌های به ظاهر نامرتبط تکراری طی دوره ۱۳۸۰ تا ۱۳۹۰ برآورد شده و برای این برآورد، از مؤلفه‌های هشت گروه کالایی شامل: خوراک، پوشاک، مسکن، ملزومات، بهداشت و درمان، حمل‌ونقل و ارتباطات، تفریح و تحصیل و گروه سایر، به همراه شاخص قیمت آنها که توسط مرکز آمار ایران انتشار یافته، استفاده شده است. نتایج به‌دست آمده از برآوردها که با استفاده از نرم‌افزارهای STATA و Eviews حاصل شده‌اند، نشان می‌دهند که در طول دوره مورد بررسی، فقر در مناطق شهری استان آذربایجان شرقی، با نرخ رشد متوسط ۲۳ درصد روندی کاملا صعودی دارد. درصد خانوارهای شهری زیر خط فقر استان به طور متوسط ۵۰ درصد است و شاخص‌های شکاف فقر و شدت فقر به ترتیب با مقدار متوسط ۴۲ درصد و ۲۳ درصد در انتهای دوره کاهش یافته‌اند. بنابراین با توجه به نتایج به‌دست آمده برای شاخص‌های فقر، می‌توان گفت اگرچه سیاست‌های فقرزدایی طی دوره ده‌ساله مورد مطالعه تحقیق، تا حدودی باعث بهبود وضعیت رفاهی در بین افراد فقیر شده است؛ اما با این حال، طی این دوره تعداد افرادی که به زیر خط فقر رفته‌اند، افزایش قابل‌توجهی یافته است. یکی از دلایل عمده این افزایش، می‌تواند روند افزایشی حرکت قیمت‌ها باشد که راه‎حل مقابله با آن مهار تورم توسط دولت است. </field></doc></add>
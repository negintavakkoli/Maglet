<add><doc><field name="journal_id">10014</field><field name="abstract">در عصر دانایی محور منابع انسانی آموزش‌دیده می‌تواند به اجرای موفقیت‌آمیز پروژه‌های مدیرت دانش در سازمان و به تسهیل خلق، انتقال، ذخیره و به‌کارگیری دانش کمک کنند. پژوهش حاضر به بررسی رابطه آموزش ضمن خدمت با مدیریت دانش در شرکت نفت فلات قاره ایران می‌پردازد و درنهایت ماحصل کار به ارائه راه‌حل‌های سازنده در تسهیل این دو فرایند بینجامد. این مطالعه، پژوهشی همبستگی است که در آن جامعه آماری کارکنان ستادی شرکت نفت فلات قاره ایران مستقر در شهر تهران ۲۲۴ نفر حائز شرایط بودند که ۱۴۰ نفر به‌عنوان نمونه آماری به‌صورت تصادفی ساده بر اساس فرمول کرجسی و مورگان از کارکنان و کارشناسان رسمی با تحصیلات کارشناسی و بالاتر انتخاب شدند. جهت گردآوری داده‌ها از پرسشنامه محقق ساخته آموزش ضمن خدمت ۲۹ سؤالی و پرسشنامه مدیریت دانش ۲۵ سؤالی با پایایی هرکدام به ترتیب۰/۹۱ و ۰/۸۰ ارزیابی شد. همچنین به‌منظور تجزیه‌وتحلیل داده‌ها از آمار توصیفی (درصد، فراوانی) و آمار استنباطی (آزمون تی تک متغیری، آزمون و ضریب همبستگی پیرسون) استفاده‌شده است. یافته‌های پژوهش نشان می‌دهد که: ۱. وضعیت آموزش ضمن خدمت کارکنان شرکت نفت فلات قاره ایران در زیر مؤلفه‌های؛ فردی، سازمانی، برنامه‌ریزی و حرفه‌ای و مدیریت دانش با مؤلفه‌های خلق، تسهیم، به‌کارگیری و ذخیره دانش (مدل نیومن، ۱۹۹۹) در حد نسبتا مطلوب قرار دارند. ۲. بین آموزش ضمن خدمت با مدیریت دانش در شرکت نفت فلات قاره ایران رابطه همبستگی مستقیم و مثبتی (۰/۶۸۴= r) وجود داشت ۳. بین آموزش ضمن خدمت و هرکدام از چهار مؤلفه مدیریت دانش رابطه مستقیم و مثبتی وجود دارد. در پایان با توجه به بهره‌گیری از نتایج تحقیق و مبانی نظری پژوهش راهکارهایی کاربردی جهت ارتقای اثربخش بودن آموزش ضمن خدمت در راستای استقرار مدیریت دانش در سازمان ارائه گردید</field></doc></add>
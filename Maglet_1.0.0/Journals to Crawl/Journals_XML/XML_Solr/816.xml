<add><doc><field name="journal_id">10038</field><field name="abstract">سنگدانه­ها مصالحی هستند که بطور وسیع در صنعت بتن و احداث سازه­های بتنی، اساس و زیر اساس جاده و راه آهن بکار می­روند. استان همدان دارای منابع وسیعی از سنگ آهک است که این امر ارزیابی ویژگی­های آنها را بمنظور کاربرد در پروژه­های عمرانی مختلف ضروری می‌سازد. در این پژوهش، با استفاده از پارامترهای سنگدانه (ارزش ضربه، ارزش سایش لس آنجلس و ارزش خردشوندگی) و بررسی پتروگرافی آنها، سنگ­های آهکی استان را به لحاظ کاربری در پروژه­های با حساسیت­های مختلف تقسیم بندی نموده و این طبقه بندی را شاخص سنگدانه (AI) نامیدیم. سپس این پارامتر بر سرعت موج P تقسیم شده و به عنوان شاخص تعدیل شده سنگدانه (AAI) معرفی شده است. در نهایت پارامتر یاد شده با استفاده از رگرسیون­های تک متغیره و چند متغیره به روش بهترین زیرمجموعه و بر اساس خصوصیات فیزیکی و مکانیکی سنگ­های مورد مطالعه تخمین زده شده­است. در رگرسیون تک متغیره، تنها پارامتر عدد واجهش چکش اشمیت با ضریب تعیین کمتر از 50 درصد برای تخمین این پارامتر مناسب نبوده، در حالیکه در روش رگرسیون چند متغیره با انتخاب بهترین پارامترها (سرعت موج P، مقاومت فشاری تک محوری، مقاومت کششی و دانسیته خشک) و حذف پارامترهای نامناسب، معادله­ای با سطح معناداری 99 درصد بدست آمده است که بیانگر قابل اطمینان بودن معادله ارائه شده است.</field></doc></add>
<add><doc><field name="journal_id">10040</field><field name="abstract">منطقۀ عسلویه یا پارس جنوبی یکی از مناطق پرترافیک‏ و صنعتی‏ خاورمیانه است که تأثیر عمیقی بر زندگی مردم بومی مجاور منطقه و به‏طور مشخص، بر زندگی زنان ساکن آنجا گذاشته است. از آنجا که شرکت‏های پتروشیمی زیادی در منطقه مشغول به کارند، مطرح‌کردن بحث مسئولیت اجتماعی شرکت‏ها می‌تواند نقش مثبتی بر وضعیت زندگی مردم داشته باشد و از این لحاظ حائز اهمیت است. بدین منظور پژوهش حاضر درصدد است با رویکرد تفسیرگرایی انتقادی، درک معنایی زنان ساکن در مجاورت منطقۀ گازی پارس جنوبی عسلویه را از مسئولیت اجتماعی شرکت‏ها در برابر ذی‌نفعان بررسی کند. برای انجام‌دادن این پژوهش، از روش‏شناسی کیفی و از روش مردم‏نگاری انتقادی و تکنیک مصاحبۀ نیمه‏ساختاریافته با مشاهده استفاده شده است. بدین منظور با در نظر گرفتن ترکیب سن، شغل، وضعیت تأهل و عنصر بومی‌بودن با ۱۵ زن ساکن مناطق اطراف منطقۀ انرژی پارس، که به شیو‌ نمونه‌گیری هدفمند انتخاب شدند، مصاحبه شد. از داده‏های حاصل از مصاحبه‏ها، چهار مقولۀ آسیب‏های اجتماعی، توانمندسازی زنان، سلامت و محیط ‏زیست و توسعه و رفاه اجتماعی استخراج و تحلیل شد و سپس طرح‌واره نظری ارائه شد. نتایج این پژوهش نشان می‏دهد که زنان مجاور این منطقه از رونق اقتصادی و برخی موقعیت‏های پیش‏آمده برای توانمندسازی زنان، ارزیابی مثبتی داشته‏اند؛ اما عملکرد شرکت‏ها درخصوص مسئولیت اجتماعی شرکتی‌شان را منفی ارزیابی کرده‏اند. آن‌ها معتقد بودند که با توجه به تأثیر مستقیم شرکت‌ها بر زندگی‌شان، شرکت‏ها باید دربرابر پیامدهای اجتماعی و فرهنگی و اقتصادی ناشی از حضورشان در منطقه احساس مسئولیت کنند و برنامه‌های مداخله‌‌ای و اصلاحی و کارشناسی‌شده داشته باشند.</field></doc></add>
<add><doc><field name="journal_id">10042</field><field name="abstract">در عصر حاضر، صنعت گردشگری یکی از ارکان توسعه پایدار است و به‌عنوان ابزاری قدرتمند دربردارنده تأثیرات اقتصادی، اجتماعی و زیست‌محیطی است که ضمن جلب مشارکت جامعه محلی در توسعه اقتصاد ملی با پتانسیل حفظ و حمایت از منابع طبیعی، باعث پایداری محیطی می‎شود. امروزه سیاست توسعه پایدار گردشگری، رویکردی عمومی است که دولت‎ها به آن توجه کرده‎اند تا گردشگری از لحاظ بوم‌شناختی در بلندمدت، مقبول و از لحاظ مالی مفید و نویدبخش جوامع محلی باشد. در این راستا، پژوهش حاضر با هدف برنامه‎ریزی توسعه پایدار گردشگری در شهر اردبیل انجام شده است. روش پژوهش براساس هدف، کاربردی و از نوع توصیفی- تحلیلی است. داده‎های مورد استفاده در پژوهش از نوع اسنادی و میدانی است. برای دستیابی به مهم‌ترین نیروهای ترغیب‌کننده و بازدارنده توسعه گردشگری پایدار شهری، از طریق تکمیل پرسشنامه و مصاحبه با ۸۰ نفر از خبرگان گردشگری شهری، استراتژی‌های مؤثر ترغیب‌کننده و بازدارنده توسعه گردشگری پایدار تدوین گردید. سپس با استفاده از مدل تحلیل شبکه (ANP)، وزن‎دهی و اولویت‌بندی شدند. در نهایت براساس مهم‌ترین نیروهای ترغیب‌کننده و بازدارنده، مناسب‎ترین استراتژی‎های توسعه گردشگری پایدار شهر اردبیل استخراج گردید. نتایج تحقیق نشان می‌دهند که در بین نیروهای ترغیب‌کننده توسعه پایدار گردشگری شهر، اشتغال‎زایی و در بین نیروهای بازدارنده توسعه پایدار گردشگری شهر، عدم‎استفاده از مدیریت پایدار در بخش گردشگری شهری، اولویت را کسب کرده‌اند. همچنین به ازای مهم‌ترین نیروهای ترغیب‌کننده و بازدارنده توسعه گردشگری شهر، هفت استراتژی مشخص تدوین گردید که در بین استراتژی‎های ارائه‌ شده، استراتژی بهره‌گیری بهینه و هدفمند از افزایش انگیزه مسافرت در بین مردم در جهت بهره‌برداری از جاذبه‌ها و فراورده‌های گردشگری به‌منظور ایجاد اشتغال و درآمد برای مردم شهر اردبیل به‌عنوان بهترین استراتژی انتخاب شد. همچنین در این تحقیق، الگوی فضایی عناصر گردشگری شهر اردبیل با استفاده از سامانه اطلاعات جغرافیایی (GIS) موردبررسی قرار گرفت و مشخص شد که فضای گردشگری شهر اردبیل تحت تأثیر فضای تاریخی شهر (بافت قدیم) قرارگرفته و بخش مرکزی شهر (منطقه ۱) را پوشش می‌دهد</field></doc></add>
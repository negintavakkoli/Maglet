<add><doc><field name="journal_id">10038</field><field name="abstract">در این تحقیق به منظور تعیین ظرفیت باربری و نشست بر روی یک ساختار سنگی درزه‌دار، ابتدا روش‌های تجربی و عددی مرور شده و سپس جهت استخراج پارامترهای دقیق، یک ساختگاه سنگی بروی توده سنگ‌های هوازده توف سبز ائوسن در استان تهران انتخاب و پارامترهای مدل از یک محیط واقعی استخراج گردید. در این راستا پس از بررسی‌های میدانی و آزمایش‌های صحرایی در محل سازه، پارامتر‌های سنگ بکر در آزمایشگاه تعیین و طبقه‌بندی مهندسی توده انجام شده است. در ادامه خواص ژئومکانیکی توده سنگ برآورد شده و در جهت تعیین ظرفیت باربری و نشست با روش‌های تجربی و عددی استفاده شده است. در این مطالعه با توجه به شرایط ناپیوسته سنگی از نرم‌افزار UDEC جهت مدل‌سازی عددی استفاده شده است. نتایج تحقیق نشان داد که روش‌های تجربی یک محدوده خاصی برای ظرفیت باربری پیشنهاد می‌دهند که برای کاربرد مهندسی نیاز به تصحیح داشته، در حالی که روش‌های عددی جزییات بیشتری از توزیع بار در پی را ارایه می‌دهند. همچنین نتایج مدل‌سازی نشان داد که روش عددی جهت ساختار‌های سنگی ناپیوسته به واقعیت و شرایط زمین نزدیکتر و نتایج آن قابل اعتمادتر است.</field></doc></add>
<add><doc><field name="journal_id">10001</field><field name="abstract">یک نظام حاکمیت شرکتی کارآمد با کیفیت بالای حسابرسی، موجب می‌شود که شرکت‌ها اطلاعات مالی بهتر و شفاف‌تری ارائه کنند و این خود باعث کاهش ریسک اطلاعاتی اعتباردهندگان و سرمایه‌گذاران و در نتیجه تأثیرگذاری بر هزینه سرمایه شرکت می‌شود. در این رابطه، هدف اصلی پژوهش حاضر، بررسی تأثیر حاکمیت شرکتی و کیفیت حسابرسی بر هزینه سرمایه شرکت‌های پذیرفته شده در بورس اوراق بهادار تهران است. بدین منظور، نمونه‌ای شامل ۸۴۰ شرکت، طی سال‌های ۱۳۸۵-۱۳۹۰، برای آزمون فرضیه‌های پژوهش انتخاب شد. برای بررسی دقیق‌تر موضوع پژوهش، نمونه انتخابی به این نمونه‌های فرعی تقسیم شد: شرکت‌های مورد رسیدگی توسط سازمان حسابرسی و سایر مؤسسات حسابرسی عضو جامعه حسابداران رسمی، شرکت‌های بزرگ و کوچک و شرکت‌های هموارساز و غیرهموارساز سود. نتایج به دست آمده از برآورد الگوی پژوهش بر روی کل شرکت‌های عضو نمونه آماری، حاکی از آن است که بین مکانیزم‌های حاکمیت شرکتی و کیفیت حسابرسی، با هزینه سرمایه، رابطه معنی‌داری وجود ندارد. علاوه بر این، نتایج نشان داده است که در شرکت‌های بزرگ، اندازه بزرگ هیأت مدیره و وجود سهامداران کنترلی می‌تواند موجب کاهش هزینه سرمایه شرکت شود. واژه‌های کلیدی:.</field></doc></add>
<add><doc><field name="journal_id">10038</field><field name="abstract">یکی از مولفه­های اساسی به‌منظور ارزیابی قابلیت تخریب‌پذیری توده سنگ در روش‌های استخراج تخریبی، برآورد خردشوندگی برجا در مراحل پیش­امکان‌سنجی است. برآورد ضعیف این مولفه می‌تواند اثر بسیار نامطلوبی را بر فرآیند تخریب داشته باشد. در سال‌های اخیر ناپیوستگی‌ها به عنوان عامل اصلی خردشوندگی برجا با استفاده از روش‌های جدید امکان شبیه‌سازی دقیق‌تری یافته‌اند. گسترش و ابعاد ناپیوستگی‌ها به عنوان یکی از پارامترهای هندسی در سیستم‌های شبیه‌سازی نامحدود مورد توجه قرار نمی‌گیرد در صورتی‌که تاثیر زیادی بر میزان تخریب‌پذیری کانسار در روش‌های استخراج تخریبی، به‌ویژه روش تخریب توده‌ای دارد. در آخرین روش‌های مدل‌سازی هندسی به نام شبکه ناپیوستگی‌های گسسته (DFN) ناپیوستگی‌ها به‌صورت ناپایا در نظر گرفته می‌شود که این امر از افزایش چگالی درزه‌داری جلوگیری کرده و با واقعیت تطابق بیشتری دارد. در این تحقیق با توجه به قابلیت‌های خوب محاسباتی و نمایه‌های بصری از نرم‌افزار Mathematica برای نوشتن کد شبکه ناپیوستگی گسسته دوبعدی (DFN 2D ) استفاده شد.  از قابلیت‌های کد نوشته شده می‌توان به تولید خروجی رقومی، نمایه‌های بصری، در نظر گرفتن تسلسل درزه‌داری، ساخت مدل درزه‌های پایا و ناپایا، تعیین بلوک‌های کامل حاصل از برخورد درزه‌ها با محاسبه مساحت آن‌ها، ایجاد خروجی مناسب برای استفاده در نرم‌افزارهای تحلیل عددی UDEC و  PFC2Dو خروجی آماری هریک از مشخصه‌های هندسی مدل اشاره کرد. با استفاده از برداشت­های انجام شده از ترانشه­های موجود در یک معدن مس و برآورد بهترین توابع توزیع احتمالاتی ویژگی­های هندسی دسته­درزه­های موجود در این منطقه، مدل هندسی شبکه درزه­ها تهیه شد. خروجی­های حاصل از مدل از جمله چگالی و شدت درزه­داری با واقعیت موجود تطابق بسیار خوبی را نشان داد. میزان خردشوندگی برجای حاصل از درزه­های ناپایا و همچنین نسبت سطح بلوکی شده به سطح کل مدل محاسبه شد.</field></doc></add>
<add><doc><field name="journal_id">10018</field><field name="abstract">پژوهش حاضر با هدف تحلیل تاریخی شکل‌گیری کارکردهای نظام نوآوری فناورانه سیستم‌های خورشیدی فتوولتاییک در ایران و استخراج موتور محرک نوآوری در هر مرحله انجام شده است. منشاء پیدایش چارچوب نظام نوآوری فناورانه، کشورهای توسعه‌یافته بوده است و کشورهای درحال‌توسعه، عموما دریافت‌کننده فناوری هستند، بنابراین شاخص‌های اندازه‌گیری کارکردهایی مانند توسعه ‌دانش در این کشورها متفاوت خواهد بود. این چارچوب در پژوهش حاضر به نظام نوآوری فناورانه مبتنی بر تحقیق‌و‌توسعه و نظام نوآوری فناورانه مبتنی ‌بر ‌انتشار تقسیم شد و با توجه به ماهیت نظام نوآوری فناورانه فتوولتاییک در ایران که عمدتا مبتنی بر واردات تجهیزات و مونتاژ آن‌ها در داخل است، مفاهیم نظام نوآوری فناورانه مبتنی ‌بر انتشار مورد استفاده قرار گرفت. بدین منظور پس از معرفی اجزای ساختاری نظام نوآوری فناورانه سیستم‌های خورشیدی فتوولتاییک در ایران، با استفاده از مصاحبه با خبرگان، تحلیل اسناد و مدارک و بکارگیری روش تحلیل تاریخی وقایع، موتور محرک نوآوری در هر مرحله‌‌ توسعه شناسایی گردید و در نهایت موتور محرک نوآوری در مرحله‌ی کنونی، با استفاده از ابزار پرسشنامه و روش مدل معادلات ساختاری مورد بررسی و اعتبارسنجی قرار گرفت.</field></doc></add>
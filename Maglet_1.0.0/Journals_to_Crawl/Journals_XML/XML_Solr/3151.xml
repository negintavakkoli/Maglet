<add><doc><field name="journal_id">10014</field><field name="abstract">در سال‌های اخیر بسیاری از شرکت‌های پیشرو دریافته‌اند که مدیران نقش حیاتی در پیشبرد اهداف و برنامه‌های منابع انسانی داشته و مسئولیت توسعه کارکنان به مدیران آنها محول شده است. در راستای اجرای این مسئولیت، یکی از نقش‌هایی که امروزه به مدیران واگذار گردیده است، مربی‌گری ‌می‌باشد. از این‌رو مدل‌سازی ایفای نقش مربی‌گری‌ مدیریتی مدیران در صنعت نفت ایران، هدف اصلی از انجام این پژوهش کیفی، براساس رویکرد نظریه داده بنیاد، در نظر گرفته شد. ابزار جمع‌آوری داده‌ها، مصاحبه‌های نیمه‌ساختار یافته بود. به‌منظور گردآوری اطلاعات با به‌کارگیری روش نمونه‌گیری هدفمند و نمونه‌گیری گلوله برفی، با ۱۶ نفر از نخبگان دانشگاهی و خبرگان صنعت نفت مصاحبه صورت پذیرفت. تحلیل و پردازش داده‌ها در سه مرحله کدگذاری باز، کدگذاری محوری و کدگذاری انتخابی انجام گرفت. یافته‌های تحقیق حاضر نشان‌دهنده ۱۱ مقوله اصلی، ۲۷ مقوله فرعی و ۷۱ مفهوم در ایفای نقش مربی‌گری مدیریتی برای مدیران بود. </field></doc></add>
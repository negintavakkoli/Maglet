<add><doc><field name="journal_id">10010</field><field name="abstract">هدف از پژوهش حاضر طراحی و آزمون الگویی از برخی پیشایندها (رهبری اخلاقی، سبک رهبری تبدیلی، سبک رهبری تبادلی، تمرکزگرایی سازمانی) و پیامدهای سیاسی‏کاری (ناکامی سازمانی، اضطراب شغلی، رفتار انحرافی کار، سکوت کارکن) در کارکنان شرکت پالایش نفت آبادان بود. طرح پژوهش حاضر از نوع همبستگی از طریق الگویابی معادلات ساختاری (SEM) بود. جامعة آماری همة کارکنان شرکت پالایشگاه نفت آبادان در سال ۱۳۹۷ بودند. از این جامعه تعداد ۴۵۹ نفر با استفاده از روش نمونه‌گیری چندمرحله‏ای تصادفی انتخاب شدند. ابزار پژوهش شامل مقیاس‏های سیاسی‏کاری ادراک‏شده، رهبری اخلاقی، سبک رهبری، ترجیح ساختار سازمانی، ناکامی شغلی، اضطراب شغلی، رفتار انحرافی محیط کاری و سکوت کارکن بود. برای بررسی آثار غیرمستقیم در الگوی پژوهش، روش بوت استروپ به کار گرفته شد. نتایج نشان داد، با انجام دادن اصلاحات، شاخص‏های برازش الگوی پیشنهادی پژوهش در دامنة قابل قبولی قرار می‌گیرد. با اصلاحات بیشتر الگو برازش مطلوب‏تری حاصل می‌شود. نیز همة مسیرهای مستقیم در الگوی پیشنهادی (به جز مسیر رهبری تبادلی و تمرکزگرایی سازمانی به سیاسی‏کاری ادراک‏شده و مسیر ناکامی شغلی به انحراف کاری و سکوت کارکن) معنادار است. بر اساس یافته‏های پژوهش حاضر ادراکات سیاسی‏کاری می‏تواند موجب رفتارهای سکوت و انحراف کاری کارکنان شود. ازین‏رو، توجه به این موضوع در سازمان‏ها ضروری است.</field></doc></add>
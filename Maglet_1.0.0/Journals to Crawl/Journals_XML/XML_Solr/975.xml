<add><doc><field name="journal_id">10042</field><field name="abstract">مدل کسب‏وکار، نحوه تولید ارزش، جذب مشتری، ساختار درآمدزایی و هزینه را تشریح می‎کند و همه کسب‏وکارها از طریق این ساختار، از هم جدا شده و هویت می‎یابند. امروزه طراحی مدل کسب‏وکار را در چهار سطح قابل اجرا دانسته‏اند: سطح محصول یا خدمات، سطح واحد تجاری، سطح شرکت و سطح صنعت. نظر به اینکه شهرها مراکز اصلی فعالیت‎های اقتصادی هستند، تدوین مدل کسب‏وکار برای شهر نیز حائز اهمیت است. هدف این مطالعه، افزودن یک لایه جدید به نام لایه شهری به ادبیات موضوع مدل کسب‏وکار است. این تحقیق از نوع اکتشافی (کیفی) می‌باشد و داده‏های کیفی از روش پژوهش فراترکیب و با روش جمع‏آوری داده‏ها و اطلاعات اسنادی و نیز مصاحبه عمیق کارشناسی، گردآوری شدند. ماهیت پژوهش استقرایی است و در آن اطلاعات به دست آمده با روش مرور نظام‏مند، تحلیل محتوا و تحلیل منطقی و از طریق نرم‏افزارMAXQDA  مورد تجزیه‏وتحلیل قرار گرفتند. نتایج نشان می‎دهند فضای پیچیده مدیریت شهری، ضرورت سیاست‏گذاری اقتصادی و تسهیل امور کسب‏وکارهای شهر، لزوم تدوین مدل کسب‏وکار برای شهرها را ضروری کرده است. در این تحقیق پس از بررسی و تحلیل‎های به عمل آمده، ابعاد مدل استخراج و روابط بین آنها تبیین گردید و در نهایت مدل کسب‎وکار شهری طراحی شد.</field></doc></add>
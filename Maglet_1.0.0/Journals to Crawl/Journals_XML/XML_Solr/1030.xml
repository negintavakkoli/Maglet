<add><doc><field name="journal_id">10042</field><field name="abstract"> یکی از معضلات پیش روی مدیران و برنامه‌ریزان شهری در هزاره سوم، گسترش فزاینده اقتصاد غیررسمی می‌باشد. کلان شهر تهران نیز طی یکی دو دهه اخیر شاهد گسترش شتابان اقتصاد غیررسمی به‌خصوص دست فروشی در مترو است. بر این اساس پژوهش حاضر با بهره‌گیری از مطالعات اسنادی، در پی آن است که به مرور نظریه‌ها و رویکردهای مربوط به پدیده دست فروشی پرداخته و سپس با انجام پیمایش بر اساس مصاحبه نیمه‌ساخت‌یافته، نگرش مسافران نسبت به دست فروشی زنان و ویژگی‌ها و دلایل گسترش آن در واگن‌های مترو را مورد تحلیل قرار دهد. جامعه آماری را دو گروه از مسافران و دست فروشان زن خط یک مترو تهران تشکیل می‌دهند و حجم نمونه برای هر گروه، به ترتیب ۷۵ و ۸۲ می‌باشد. نتایج پژوهش بیانگر آن است مسافران نسبت به فعالیت دست فروشان زن در مترو و همچنین اقلام خریداری شده از آن‌ها، رضایت نسبتا بالایی دارند. عمده دست فروشان زن مترو را گروه‌های سنی جوان، تحصیل‌کرده، اغلب مهاجر، متأهل و سرپرست خانوار تشکیل می‌دهند و مهم‌ترین دلیل انتخاب این فعالیت از طرف آن‌ها، نداشتن سرمایه کافی و عدم‌یافتن شغل در بخش رسمی می‌باشد. واکنش مدیران و مسئولان شهری نسبت به این پدیده معمولا بر مبنای دیدگاه قانون‌گرایی و منع و جلوگیری از فعالیت آن‌ها می‌باشد. در نهایت به منظور ساماندهی دست فروشان در مترو اقداماتی از قبیل: برنامه‌ریزی فضایی مؤثر، کارآمد و کاربردی در کل کشور، ارائه تسهیلات خوداشتغالی به دست فروشان، توسعه مکان‌های ویژه برای دست فروشی، نظارت و کنترل بر کیفیت محصولات دست فروشان، آموزش و توانمندسازی، صدور مجوز فعالیت در مکان‌های ویژه و اجاره غرفه‌های مترو به دست فروشان، پیشنهاد گردید. 
</field></doc></add>
<add><doc><field name="journal_id">10006</field><field name="abstract">در اقتصاد مبتنی بر دانش، سازمان‌ها دانش کارکنان را به عنوان منبعی در جهت خلق و افزایش ارزش سازمانی به‌کار می‌گیرند و موفقیتشان به توانایی‌شان در مدیریت این منبع کمیاب بستگی دارد. یکی از قابلیت‌های مهم سازمانی که می‌تواند به سازمان‌ها در خلق و تسهیم دانش کمک کند و برای آن‌ها در مقایسه با سازمان‌های دیگر مزیت سازمانی پایدار ایجاد کند، وجود سرمایة اجتماعی است. هدف این مقاله بررسی تأثیر سرمایة اجتماعی در بهبود تسهیم دانش در صنایع دارویی استان گیلان است. روش تحقیق، توصیفی از نوع همبستگی و جامعة آماری این تحقیق کارشناسان صنایع داروسازی استان گیلان می‌باشند که تعداد آن‌ها 103 نفر است و از کل جامعه بررسی شد. در این تحقیق دو پرسشنامة استاندارد سرمایة اجتماعی و تسهیم دانش به‌کار گرفته شده است. یافته‌های پژوهش که از طریق آزمون رگرسیون به دست آمد، نشان داد سرمایة اجتماعی در افزایش تسهیم دانش نقش دارد. از سه بعد درنظرگرفته‌شده برای سرمایة اجتماعی، بعد شناختی بیشترین نقش را در بهبود تسهیم دانش دارد و بعد از آن بعد رابطه‌ای در بهبود تسهیم دانش نقش دارد، اما بعد ساختاری نسبت به دو بعد دیگر نقش بسزایی در بهبود تسهیم دانش ندارد.</field></doc></add>
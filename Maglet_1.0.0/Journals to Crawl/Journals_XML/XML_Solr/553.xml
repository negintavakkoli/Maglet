<add><doc><field name="journal_id">10001</field><field name="abstract"> هدف: هدف این پژوهش بررسی مدیریت ریسک سازمانی در یک نهاد مالی فعال در بازار سرمایۀ ایران است. براساس استاندارد مدیریت ریسک سازمانی، مدیریت ریسک به پنج بخش شناسایی، تحلیل و ارزیابی، درپیش‌گرفتن راهبردهای لازم برای مقابله با ریسک، اجرا، کنترل و نظارت تقسیم‏بندی شده است که در اینجا دربارۀ دو مرحلۀ اول مطالعه شده است. روش: روایی مطالعۀ حاضر براساس طرحی از جلیلوند و رستمی‌نوروزآباد در سال ۱۳۹۵ در یک شرکت سرمایه‏گذاری فعال در بازار سرمایۀ ایران تأیید شده است؛ بنابراین، ریسک‏های موجود در سطح شرکت مطالعه‌شده، با استفاده از روش‏های چک‌لیست، تراوش ذهنی (طوفان مغزی) و کانون تمرکز شناسایی شده و پس از آن با فن نظرسنجی از خبرگان در سطح شرکت احتمال رخداد و میزان اثر هر ریسک بر عملکرد شرکت به دست آمده است؛ سپس نقشۀ ریسک شرکت برای مشخص‌کردن جایگاه هر کدام از ریسک‏های موجود برای درپیش‌گرفتن راهبردهای لازم برای مدیریت آنها طراحی شد. در ادامه با استفاده از شدت تأثیر هر کدام از ریسک‏ها رتبه‏بندی اهمیت ریسک‏های موجود مشخص شد. نتایج: نتایج نشان داد ریسک‏های رقابت، سیاسی، نیروی انسانی، بازار، نقدینگی، قوانین و مقررات، اعتباری، شهرت و اعتبار، حاکمیت شرکتی، نقدشوندگی، سیستمیک، عملیاتی، سرمایه و رویداد به ترتیب در رتبه‏های اول تا چهاردهم قرار دارند.</field></doc></add>
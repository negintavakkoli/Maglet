<add><doc><field name="journal_id">10033</field><field name="abstract">زعفران از جمله محصولات صادراتی و دارای مزیت رقابتی در ایران محسوب می‌شود و زعفران‌کاران برای ارتقای کیفیت و عملکرد زراعی خود نیازمند دسترسی به اطلاعات مناسب هستند. ازاین‌رو پرداختن به رفتار اطلاع‌یابی و شناسایی مقوله‌ها، منابع و راهبردهای اطلاع‌یابی و چالش‌ها و مشکلات موجود می‌تواند در سیاست‌گذاری و تصمیم‌گیری‌های مقتضی یاری‌رسان متولیان امر باشد. ازاین‌رو پژوهش کاربردی حاضر باهدف مقایسه رفتار اطلاع‌یابی زعفران‌کاران نمونه و عادی استان خراسان جنوبی به روش پیمایشی انجام‌ گرفته است. جامعه‌آماری پژوهش شامل کلیه زعفران‌کاران استان خراسان جنوبی است (۱۷۳۸۷N=) که از طریق فرمول مورگان و با روش نمونه‌گیری خوشه‌ای تعداد ۳۷۵ نفر به‌عنوان نمونه انتخاب شد. یافته‌های پژوهش نشان‌داد پیاز زعفران (با میانگین ۵۸/۳ از ۵)، آفت‌کش‌ها و کودها (با میانگین ۵۶/۳) و کارگر مزرعه (با میانگین ۵۴/۳) به‌ترتیب مهم‌ترین مقوله‌های اطلاع‌یابی دو گروه زعفران‌کاران بوده است. منابع کسب اطلاعات برای دو گروه بیشتر شامل مراجعه به تجارب قبلی (با میانگین ۶۸/۲ از ۵)، زعفران‌کاران هم‌جوار (با میانگین ۶۷/۲)، تماس با افراد مطلع (با میانگین ۶۴/۲) و سایر اعضای خانواده (با میانگین ۶۴/۲) است. همچنین ارائه اطلاعات به زبان محلی (با میانگین ۴ از ۵)، توسط افراد بومی (با میانگین ۹۸/۳)، واضح و قابل‌فهم بودن (با میانگین ۹۸/۳) و کم‌هزینه بودن (با میانگین ۸۲/۳) از مهم‌ترین معیارهای هدایت‌کننده رفتار اطلاع‌یابی دو گروه مورد مطالعه بوده‌است. زعفران کاران با مشکلات مشترکی همچون عدم توجه کارشناسان به نیاز کشاورزان (با میانگین ۵۷/۳ از ۵)، کافی نبودن کارشناسان فنی (با میانگین ۴۲/۳) روبرو هستند. همچنین مشخص شد که بین رفتار اطلاع‌یابی و میزان عملکرد دو گروه زعفران‌کاران عادی و نمونه رابطه معناداری وجود ندارد (r= -۰٫۰۸ و p= ۰٫۱۳۳). با توجه به یافته‌های تحقیق مبنی بر عدم توجه کارشناسان کشاورزی به نیازهای اطلاعاتی زعفران‌کاران به‌عنوان اصلی‌ترین مشکل (با میانگین ۴۷/۳ از ۵)، پیشنهاد می‌شود سازمان ترویج کشاورزی خراسان جنوبی دوره‌های آموزشی مربوطه را مبتنی بر نیازهای زعفران‌کاران طراحی و اجرا کنند.</field></doc></add>
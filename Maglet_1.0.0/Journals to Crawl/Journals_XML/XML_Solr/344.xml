<add><doc><field name="journal_id">10033</field><field name="abstract">به‌منظور مطالعه اثرات بافت خاک بر عملکرد گل و بنه زعفران، آزمایشی در سال زراعی ۹۳-۱۳۹۲ در دانشکده کشاورزی دانشگاه فردوسی مشهد در قالب طرح بلوک‌های کامل تصادفی با چهار تیمار و چهار تکرار در جعبه اجرا شد. تیمارهای آزمایشی عبارت بودند از: ۱- ۱۰۰٪ خاک مزرعه + کود گاوی، ۲-۷۰٪ خاک مزرعه + ۳۰٪ ماسه‌بادی، ۳- ۷۰٪ خاک مزرعه + ۳۰٪ ماسه‌بادی + کود گاوی و ۴- ۷۰٪ ماسه‌بادی + ۳۰٪ خاک مزرعه + کود گاوی. نتایج آزمایش بیان‌گر اثر معنی‌دار بافت خاک بر تمامی صفات مربوط به عملکرد گل و بنه زعفران بود. مقایسه میانگین‌ها نشان داد که بیشترین وزن‌تر گل، وزن خشک کلاله (به ترتیب ۵۹/۱ و ۱۰/۰ گرم در هر جعبه کاشت) و وزن خشک گلبرگ (۱۲/۰ گرم در هر جعبه کاشت) در تیمار ۷۰٪ ماسه + ۳۰٪ خاک + کود گاوی به دست آمد. بیشترین تعداد بنه با قطر ۳-۲ سانتی‌متر، در تیمار ۷۰٪ خاک + ۳۰٪ ماسه + کود گاوی (۷۵/۳ عدد در هر جعبه کاشت) و بیشترین تعداد بنه‌ با وزن ۶-۳ (۷۵/۱ عدد در هر جعبه کاشت) و ۹-۶ گرم (۲۵/۱ عدد در هر جعبه کاشت)، در تیمار ۷۰٪ ماسه + ۳۰٪ خاک + کود گاوی به دست آمد. افزون بر این، کمترین مقادیر اکثر صفات مورد مطالعه در تیمار ۱۰۰٪ خاک مزرعه + کود گاوی مشاهده شد. به‌طور‌کلی، کاشت زعفران در خاک دارای بافت سبک موجب بهبود رشد بنه و افزایش عملکرد گل و کلاله شد. بنابراین، به نظر می‌رسد می‌توان با کاشت زعفران در زمین‌های دارای بافت مناسب و یا از طریق اصلاح خاک و سبک‌تر کردن بافت خاک مزرعه، عملکرد گل و بنه گیاه زعفران را افزایش داد.</field></doc></add>
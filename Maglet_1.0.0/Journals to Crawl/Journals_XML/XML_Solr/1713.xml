<add><doc><field name="journal_id">10040</field><field name="abstract">پژوهش کنونی عبارت است از مقایسه‌ی سلامت روانیِ فرزندان خانواده‌های تک‌همسری و دوهمسری (دو زنی) شهرستان خواف. جامعه‌ی آماری شامل کلیه‌‌ی دانش‌آموزان دختر و پسر مقطع متوسطه نظری (علوم انسانی، علوم تجربی و ریاضی- فیزیک) است که در دبیرستان‌های دولتی شهر خواف در سال تحصیلی 86-85 مشغول به تحصیل بوده‌اند. از میان جامعه، تعداد 30 پسر و 38 دختر متعلق به خانواده‌های دوهمسری با روش نمونه‌گیریِ در دست‌رس و همان تعداد دختر و پسر نیز از خانواده‌های تک‌همسری (معمولی) با روش تصادفی انتخاب شدند. روش تحقیق، روش علی-مقایسه‌ای است و برای تجزیه و تحلیل داده‌ها از روش‌های آمار توصیفی (فراوانی، درصد، میانگین و انحراف استاندارد) و استنباطی (آزمون t برای دو گروه مستقل) استفاده می‌شود. ابزار سنجش نیز چک‌لیست (SCL 90-R) است. نتایج تحقیق نشان می‌دهد که بین سلامت روانی فرزندانِ خانواده‌های تک‌همسری و دوهمسری تفاوتی معنادار وجود دارد. نتایج نشان می‌دهد که فرزندان خانواده‌های تک‌همسری در مؤلفه‌های اضطراب، شکایت‌های جسمانی، وسواس، پرخاش‌گری، روان‌پریشی و حساسیت در روابط بین فردی نسبت به فرزندان خانواده‌های دوهمسری از سلامت روانی بیشتری برخوردار بودند اما بین افکار پارانوئیدی، افسردگی و فوبیای آن‌ها  تفاوتی معنادار وجود نداشت.</field></doc></add>
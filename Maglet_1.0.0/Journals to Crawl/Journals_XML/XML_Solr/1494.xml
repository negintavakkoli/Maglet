<add><doc><field name="journal_id">10040</field><field name="abstract">توانمندسازی زنان روستایی یکی از اهداف توسعه‌ هزاره ‌سوم است. در همین راستا طرح اعطای اعتبارات‌ خرد به زنان روستایی با هدف فراهم ساختن سرمایه لازم برای راه‌اندازی مشاغل تولیدی به‌منظور توانمندسازی آنان مطرح گردید. اکنون با وجود گذشت حدود یک دهه از عمر صندوق اعتبارات‌ خرد در ایران، مطالعات اندکی در زمینه رتبه‌بندی این صندوق‌ها انجام شده‌است. این پژوهش از نوع پیمایشی بوده که برای رتبه‌بندی صندوق‌های اعتبارات‌خرد بر اساس توانمندسازی زنان روستایی استان کرمانشاه، با استفاده از جدول بارتلت و روش نمونه‌گیری تصادفی سیستماتیک، 183 نفر از زنان عضو این صندوق ها انتخاب گردیدند. رتبه‌بندی صندوق‌ها بر اساس توانمندسازی زنان از ابعاد مختلف ، بر اساس آماره تحلیل عامل تاییدی نشان می دهد که در بعد اقتصادی: فش (کنگاور)، تمرگ و پریوه (هرسین) رتبه‌های اول تا سوم را کسب نمودند. در بعد اجتماعی: فش، پریوه و قیطاس‌آباد (صحنه) رتبه‌ی اول تا سوم را به خود اختصاص دادند. در بعد خانوادگی اعضای صندوق‌های فش، پریوه و کوسه‌وند (کرمانشاه) به ترتیب در جایگاه‌های اول تا سوم قرار گرفتند. با توجه به نتایج به‌دست آمده، از ‌آنجایی‌که مسئولین صندوق‌ها می‌توانند نقش قابل توجهی را در موفقیت صندوق‌ها ایفا نمایند، توصیه می‌گردد انتخاب مسئولین صندوق بر اساس رأی‌ اعضا و تعیین معیارهایی همچون تحصیلات، سن و ... از سوی دفتر امورزنان روستایی باشد.</field></doc></add>
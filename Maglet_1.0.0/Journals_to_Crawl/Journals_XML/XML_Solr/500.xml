<add><doc><field name="journal_id">10001</field><field name="abstract">در مباحث مدیریت، بررسی و ارزیابی طرح‌های سرمایه گذاری نقش کلیدی و تعیین کننده‌ای دارد. معمولا منابع سرمایه گذاری روش هایی مانند نرخ بازده حسابداری، دوره بازگشت سرمایه، نرخ بازده داخلی و ارزش فعلی خالص (NPV) را جهت تصمیم گیری در این حوزه معرفی می‌کنند و از میان آنها روش ارزش فعلی خالص را به عنوان معتبرترین روش توصیف می‌نمایند. روش ارزش فعلی خالص و سایر روش‌های ارزیابی سنتی، با ثابت فرض کردن عوامل درگیر در سرمایه گذاری، عدم اطمینان موجود در سرمایه گذاری را در نظر نمی‌گیرند. هدف اصلی این پژوهش، لحاظ کردن عدم اطمینان موجود در طرح‌های سرمایه گذاری و ارائه الگویی جهت ارزیابی تصمیم‌های سرمایه گذاری با استفاده از سیستم داینامیک و اختیار سرمایه گذاری است. در الگوی طراحی شده، از اختیارت به عنوان سناریویی برای بررسی تغییرات استفاده شده است. برای تعیین متغیرهای اصلی مدل از روش تئوری برخاسته از داده‌ها استفاده گردیده است. نتایج نشان می‌دهد که سرمایه گذاری به میزان ۱۰۱۱*۳ ریال برای ایجاد ظرفیتی جدید به اندازه ۳۰۰۰۰۰ واحد در ماه، به همراه کاهش قیمت فروش محصول از ۱۲۰۰۰۰۰ ریال به ۸۵۰۰۰۰ ریال می‌تواند بیشترین سودآوری را در بازه مشخص شده یعنی پایان سال دهم، در مدل شبیه سازی شده، داشته باشد. همچنین دو اختیار توسعه و انقباض در قالب سناریویی مشخص لحاظ گردیده و نتایج مربوطه به دست آمده است.</field></doc></add>
<add><doc><field name="journal_id">10038</field><field name="abstract">گسیختگی‌های کششی مانند ترک‌های کششی بالای دامنه‌های خاکی ناپایدار، شکاف‌های سطح زمین، ترک‌های کششی بدنه سد‌های خاکی و هر نوع گسیختگی دیگری در توده‌های خاک که از تنش‌های کششی ناشی می‌شود، از پدیده‌های مهم زمین‌شناسی مهندسی به حساب می‌آیند. مطالعه و شناخت مقاومت و تغییر شکل کششی خاک‌ها، می‌تواند سهم قابل توجهی در شناخت و پیشگیری از پدیده‌های ناشی از گسیختگی‌های کششی در خاک داشته باشد. خاک‌های رمبنده حاشیه دشت ورامین از جمله خاک‌هایی هستند که در اثر تنش‌های کششی ناشی از نشست زمین در دشت ورامین، در معرض گسیختگی کششی و تشکیل شکاف‌های سطح زمین قرار دارند. بنابراین در تحقیق حاضر ویژگی‌های مقاومت و تغییر شکل کششی این خاک‌ها در حالت‌های دست‌نخورده، بازسازی شده و بهسازی شده مورد بررسی قرار گرفته است. نتایج تحقیق نشان می‌دهد هنگامی‌ که خاک‌های رمبنده در حالت دست‌نخورده تحت تنش کششی مستقیم قرار می‌گیرند، مقاومت کمی از خود نشان داده و در کشش به صورت شکننده رفتار می‌کنند. خاک‌های بازسازی شده در مقایسه با خاک دست نخورده، مقاومت کششی بسیار کمتری دارند و در کشش بسیار نرم رفتار کرده و به راحتی گسیخته می‌شوند. خاک‌های بهسازی شده در مقایسه با خاک‌های دست نخورده، مقاومت کششی بیشتری دارند و تحت تنش‌های کششی شکل‌پذیرتر رفتار کرده و تغییر شکل کششی بیشتری را قبل از گسیختگی تحمل می-کنند. نتایج این تحقیق نشان می‌دهد بهسازی خاک‌های رمبنده با استفاده از مواد افزودنی تثبیت کننده و سپس تراکم خاک، روش مناسبی برای تقویت این خاک‌ها در مقابل تنش‌های کششی و بهبود عملکرد آن‌ها در کشش است.</field></doc></add>
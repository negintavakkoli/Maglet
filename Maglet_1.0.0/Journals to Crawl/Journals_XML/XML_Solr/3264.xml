<add><doc><field name="journal_id">10006</field><field name="abstract">امروزه به‌دلیل ظهور سه روند عمدة رقابت شدید بین­المللی، بازارهای گسسته و فناوری در حال تغییر، شاهد طرح بیش‌ازپیش موضوع نوآوری هستیم. روندهای یادشده، علاقة صاحب‌نظران حوزة کسب­و­کار را به توجه شگرف و جست‌وجو در مفهوم سرمایة اجتماعی به‌مثابة عامل حیاتی در ارتقای سطح عملکرد سازمان و مقدمة خلق مزیت رقابتی مبتنی بر نوآوری جلب کرده­ است. بنابراین، غایت مطالعة حاضر، بررسی چگونگی تبیین نقش سرمایة اجتماعی بر عملکرد نوآوری­های فناورانه است. روش پژوهش از نوع توصیفی- همبستگی بوده و جامعة آماری این پژوهش شرکت­های دانش­بنیان مستقر در پارک علم و فناوری دانشگاه تهران بودند که با توجه به دسترسی به همة شرکت­های مورد مطالعه، پرسشنامة پژوهش برای همة شرکت­های جامعة آماری ارسال شد که در نهایت، 96 پرسشنامة قابل تحلیل دریافت شد که با توجه به جدول کرجسی و مورگان، حداقل نمونه مورد نیاز (85 واحد تحلیل) برای این جامعة آماری را پوشش داد. نتایج مطالعه نشان داد از بین ابعاد سرمایة اجتماعی، دو بعد تعامل اجتماعی و اعتماد، بر تعهد به نوآوری و توسعة دانش مشتری تأثیر مثبت می‌گذارند، اما تأثیر مثبت بعد هنجارهای مشترک بر متغیرهای تعهد به نوآوری و توسعة دانش مشتری ثابت نشد. تعهد به نوآوری بر توسعة دانش مشتری به‌طور مثبت تأثیرگذار است. همچنین، تأثیر مثبت دو متغیر تعهد به نوآوری و توسعة دانش مشتری بر عملکرد نوآوری تأیید شد. در انتها پیشنهادهای مدیریتی در ارتباط با یافته­های تحقیق بیان شد.           </field></doc></add>
<add><doc><field name="journal_id">10033</field><field name="abstract">به‌منظور بررسی اثر تاریخ‌های مختلف کاشت و اندازه بنه‌ مادری بر عملکرد و برخی صفات فیزیولوژیکی زعفران، آزمایشی به‌صورت فاکتوریل در قالب طرح پایه بلوک‌های کامل تصادفی در سه تکرار در مزرعه تحقیقاتی پردیس ابوریحان- دانشگاه تهران واقع در دشت خشک ورامین در سال زراعی ۹۳-۱۳۹۲ به اجرا درآمد. چهار تاریخ کاشت ۲۰ خرداد، ۱۶ شهریور، ۵ مهر و ۲۰ مهر و دو وزن بنه مادری شامل ۹-۵ گرم و ۱۴-۱۰ گرم به‌عنوان تیمار مدنظر قرار گرفتند. صفات فیزیولوژی مورد ارزیابی شامل محتوای غلظت پرولین و پروتئین برگ و صفات عملکرد گل شامل تعداد گل و وزن خشک کلاله در مترمربع اندازه‌گیری شدند و تاریخ آغاز گل‌دهی در هر تیمار یادداشت‌برداری گردید. نتایج این تحقیق نشان داد که کاشت بنه‎‌های درشت با وزن ۱۴-۱۰ گرم در تاریخ کشت ۲۰ خردادماه بیشترین عملکرد را با تولید ۷/۶۲ عدد گل در مترمربع و ۲۹۹/۰ گرم کلاله ‌خشک در مترمربع داشت. میزان غلظت پرولین برگ در بنه‌های ریز (۹-۵ گرم) در تاریخ کاشت ۲۰ مهرماه و میزان غلظت پروتئین برگ در بنه‌های ریز (۹-۵ گرم) در تاریخ کشت ۲۰ خردادماه بیشتر از سایر تاریخ‌ها بود. افزایش میزان غلظت پرولین موجب افزایش مقاومت گیاه نسبت به شرایط خشکی و همچنین سرما در بنه‌های کشت‌شده در تاریخ‌ ۲۰ مهر، به‌خصوص بنه‌های کوچک شد. به‌طورکلی، نتایج این تحقیق بیانگر آن است که عملکرد در سال اول بیشتر متأثر از اندازه بنه می‌باشد و کشت بنه‌های درشت (۱۴-۱۰ گرم) در تاریخ ۲۰ خرداد در دشت ورامین، عملکرد مناسبی در سال اول در پی خواهد داشت.</field></doc></add>
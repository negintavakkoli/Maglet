<add><doc><field name="journal_id">10040</field><field name="abstract">کارگران خدماتی غیرماهر، از جمله مستخدمان زن در هتل‏ها و مراکز اقامتی، به‌رغم سهم عمده‏ای که در کیفیت خدمات این مراکز دارند، معمولا موقعیت شغلی نازل و کمتر‌شناخته‌شده‏ای دارند؛ در‌حالی‌که شناخت کافی از وضعیت ایشان و عوامل اثرگذار بر عملکرد شغلی آن‏ها می‏تواند، با کمترین هزینه‏ها، دستاوردهای درخور توجه در راستای بهبود وضعیت رفاهی ایشان و نیز ارتقای کیفیت خدمات وابسته به منابع انسانی در صنعت گردشگری از خود بر جای گذارد. تحقیق حاضر پیرامون چنین مسئله‏ای و با روش کیفی مبتنی بر رویکرد نظریۀ زمینه‏ای به مطالعۀ وضعیت شغلی خانه‏داران زن ده مرکز اقامتی در شهر مشهد پرداخته‏ است. نتایج این تحقیق نشان‌دهندة ضعف عملکرد شغلی و پایین‌بودن کیفیت زندگی جامعه مطالعه‌شده و درگیری ایشان با مجموعه‏ای از مسائل فرساینده و آسیب‌رسان به سلامت جسمی و روانی در محیط شغلی و زندگی فردی آن‏هاست. همچنین، بخشی دیگر از نتایج مؤید لزوم هم‌زمانی آموزش مهارت شغلی و آشنایی با مهارت‏های عمومی زندگی بوده ‏است که اتخاذ راهبردهای کم‌هزینه از سوی افراد در زمینۀ انجام‌دادن فعالیت‏های یدی در محیط کار و در‌نتیجه حفظ سلامتی جسمانی و حصول رفاه مادی بیشتر در درازمدت را به دنبال داشته ‏است.</field></doc></add>
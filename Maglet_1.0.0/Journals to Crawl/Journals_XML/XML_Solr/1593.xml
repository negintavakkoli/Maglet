<add><doc><field name="journal_id">10040</field><field name="abstract">بازی وسیله‌ای برای «اجتماعی شدن» یا آشناسازی افراد با هنجارهای رایج در یک جامعه است تا بتوانند این هنجارها را درک کنند و در رفتار خود به کار ببرند. 
بازی‌های الکترونیکی نقش قابل توجهی در پرکردن اوقات فراغت کودکان ونوجوانان دارند و نیمة دهة ۱۹۸۰ را باید نقطه عطف موفقیت این گونه بازی‌ها به حساب آورد. بررسی‌ها حاکی از آن است که امروزه سه عنصر خشونت، هیجان و جنسیت، عمده‌ترین موضوعات این بازی‌ها هستند. بررسی محتوای این بازی‌ها از زاویه اجتماعی، نشانگر تأثیری است که روی برداشت کودکان از نقش جنسیت دارد. زیرا در این بازی‌ها زنان اغلب در نقش هایی منفعل ظاهر می‌شوند و در موارد افراطی، شکل قربانی را به خود می‌گیرند. در حالی که مردان نقشی فعال و آغاز کنندة عملیات بازی را دارند. 
همچنین این بازی‌ها برای پسران، جذابیت بیشتری دارد و تمایلات دختران را در نظر نگرفته است. به همین دلیل بازی‌های کامپیوتری بیشتر جنبه سرگرمی مردانه دارد و دختران تمایل کمتری برای پرکردن اوقات فراغت خود از این طریق دارند.</field></doc></add>
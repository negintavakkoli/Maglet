<add><doc><field name="journal_id">10033</field><field name="abstract">فقدان استراتژی مشخص رقابتی یکی از مشکلات مهم شرکت‌های زعفران ایرانی در بازارهای داخلی و بین المللی برای کسب مزیت رقابتی است. لذا، رتبه بندی عوامل مؤثر بر کسب مزیت رقابتی در بازارهای داخلی و بین المللی زعفران ایران هدف اصلی این مطالعه می‌باشد. برای این منظور، با در نظر گرفتن نظریه‌ی موقعیت بازار و دیدگاه منبع-محور، در این مطالعه اهمیت منابع بازاریابی و استراتژی‌های رقابتی برای یکی از شرکت‌های مهم تولیدکننده و عرضه کننده‌ی زعفران مورد بررسی قرار گرفت. در این مطالعه، برای جمع آوری نظرات خبرگان شرکت از پرسشنامه مقایسه زوجی استفاده شد. با استفاده از روش تحلیل سلسله مراتبی، نتایج مطالعه نشان داد که استراتژی تمایز بیشترین تأثیر را در کسب مزیت رقابتی دارد. همچنین، نتایج نمایانگر آن است که در اجرای استراتژی تمایز، باید به قابلیت‌های مدیریتی و قابلیت‌های ارتباط با مشتری توجه ویژه‌ای داشت. بر این اساس، بهبود شرایط مالی و درک صحیح نیازها و خواسته‌های مشتریان از جمله راهکارهایی است که منجر به توسعه‌ی قابلیت‌های کلیدی شرکت و کسب مزیت رقابتی در بازار زعفران می‌شود.</field></doc></add>
<add><doc><field name="journal_id">10018</field><field name="abstract">محصولات و سیستم‌های پیچیده (COPS) نقش مهمی در صنعت، اقتصاد و فناوری کشورها ایفا می‌کنند. از طرفی دشواری توسعه و ساخت این محصولات به دلیل پیچیدگی فراوان و نیازمندی به دانش عمیق و سطح بالا، سازمان‌ها را با چالش‌هایی روبرو نموده است. سازمان‌ها برای موفقیت در ساخت این محصولات احتیاج به شناخت عمیق قابلیت‌های موردنیاز دارند. به همین منظور پژوهش فعلی صورت گرفت تا از طرفی قابلیت‌ها و توانمندسازهای موردنیاز برای ساخت‌و تولید محصولات پیچیده را شناسایی نماید و از طرف دیگر به تجزیه و تحلیل روابط علی معلولی میان توانمندسازها بپردازد. تعیین اهمیت این عوامل جهت برنامه‌ریزی دقیق سازمان نیز هدف دیگر این پژوهش بوده است. به این منظور با استفاده از مطالعات کتابخانه‌ای و مصاحبه‌های نیمه‌ساختاریافته قابلیت‌های مذکور شناسایی و با توزیع پرسشنامه‌ اعتبارسنجی شد. نهایتا ۱۰ قابلیت اصلی و ۴۶ مولفه فرعی شناسایی و تائید شدند. در مرحله بعدی روابط فی‌مابین عوامل مذکور با استفاده از روش مدلسازی ساختاری تفسیری (ISM) تعیین و در چهار سطح افرازبندی شدند. به منظور تعیین اوزان و رتبه‌بندی عوامل نیز از ر تحلیل شبکه‌ای (ANP) استفاده شد. نتایج تحقیق نشان می‌دهد قابلیت‌های شبکه‌سازی، مدیریت‌پروژه‌های کلان، یکپارچه‌سازی و تعاملات در سطوح کلان از مهم‌ترین عوامل موثر در ساخت محصولات پیچیده بوده و تاثیرات زیربنایی بر سایر عوامل دارند. در پایان پس از ارائه جمع‌بندی، پیشنهاداتی برای پژوهش‌های آتی بیان شد.</field></doc></add>
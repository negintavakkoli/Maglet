<add><doc><field name="journal_id">10014</field><field name="abstract"> بهترین و جدیدترین راه بقا و موفقیت سازمان‌ها توجه و تمرکز آن‌ها بر چابکی سازمانی است. چابکی سازمانی، پاسخی است آگاهانه و جامع به نیازهای در حال تغییر در بازارهای رقابتی و کسب موفقیت از فرصت هایی که سازمان به دست می‌آورد. از آنجایی که شناخت عوامل موثر بر چابکی سازمانی می‌تواند کمک شایانی به کسب اطلاعات لازم در محیط‌های متلاطم و آشفته نموده و به تسخیر جنبه‌های مزیتی جریان‌های در حال تغییر منجر گردد، پژوهش حاضر به دنبال سنجش چابکی سازمانی در شرکت گاز استان سمنان با تاکید بر فرایند برون سپاری بوده است. بر این اساس پرسش اصلی پژوهش حاضر این است که آیا برون سپاری بر چابکی سازمانی در شرکت گاز استان سمنان موثر است؟ 
 روش پژوهش حاضر، پیمایش و ابزار گرداوری داده‌ها، پرسشنامه است. جامعه آماری پژوهش پرسنل رسمی شرکت گاز استان سمنان (۱۵۰ نفر) بوده که با استفاده از روش نمونه گیری تصادفی طبقه‌ای، در نهایت ۱۱۲ نفر انتخاب گردیدند. نتایج حاصل از تحلیل رگرسیون نشان داد ۳۶ درصد از تغییرات متغیر وابسته چابکی سازمانی مربوط به متغیر مستقل برون سپاری سازمانی با شدت رابطه متوسط می‌باشد. از مجموع ابعاد چهارگانه متغیر برونسپاری، دو متغیر بر روی تغییرات متغیر وابسته اثرگذار بوده است. این دو متغیر به ترتیب شدت اثرگذاری عبارتند از: جنبه یادگیری و رشد و جنبه فرایندهای داخلی. همچنین مشخص گردید متغیر صرفه‌های مالی و مشتری مداری فاقد اثرگذاری بر چابکی سازمانی هستند. </field></doc></add>
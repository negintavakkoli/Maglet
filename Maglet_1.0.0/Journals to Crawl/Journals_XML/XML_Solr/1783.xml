<add><doc><field name="journal_id">10040</field><field name="abstract">پژوهش حاضر با هدف بررسی تأثیر سرمایة اجتماعی و عوامل اقتصادی بر شادی زنان انجام شده است. جامعة آماری این تحقیق شامل زنان ۱۸۶۵ سالة شهر تهران است. حجم نمونه در این پژوهش با استفاده از فرمول کوکران تعداد ۳۸۴ نفر تعیین شده و نمونه‌ها با استفاده از روش نمونه‌گیری خوشه‌ای چند‌مرحله‌ای در مناطق ۲۲گانة شهر تهران انتخاب شده‌اند. ابزار گردآوری داده‌ها پرسش‌نامة استاندارد اصلاح‌شدة سنجش شادی آکسفورد بوده است. برآورد میزان تأثیر متغیرها بر شادی زنان با استفاده از نرم‌افزار Eviews و برآورد رگرسیون مقطعی با استفاده از برآوردگر حداقل مربعات معمولی انجام شده است. نتایج حاصل از تحلیل رگرسیون نشان می‏دهد که در میان متغیرهای اقتصادی، درآمد خانوار بر شادی زنان تأثیر مثبت داشته و قابل اعتماد است. همچنین یافته‌های پژوهش نشان می‏دهد انسجام اجتماعی، اعتماد اجتماعی و مشارکت اجتماعی، به‌عنوان متغیرهای بررسی‌شده در ارتباط با سرمایة اجتماعی، رابطة معنادار و مثبتی با شادی دارند. علاوه بر این، بررسی اثر تحصیلات نشان می‏دهد این متغیر با شادی زنان رابطة معنادار و معکوسی دارد. بدین معنا که با افزایش سطح تحصیلات زنان، میزان شادی آن‏ها کاهش می‏یابد.</field></doc></add>
<add><doc><field name="journal_id">10038</field><field name="abstract">از دیدگاه زمین شناسی مهندسی، خاک‌های رمبنده در گروه خاک‌های مسئله‌دار قرار می‌گیرند و مشکلات زیادی را برای پروژه‌های عمرانی به ویژه در مناطق خشک و نیمه خشک ایجاد می‌نمایند. هم چنین این نوع خاک سبب تشدید فرسایش زمین و از بین رفتن پوشش گیاهی می‌شود. یکی از مهم‌ترین گروه خاک‌های رمبنده، لس‌ها می‌باشند. خاک‌های لسی، پوشش اصلی شمال کلاله در استان گلستان را تشکیل می‌دهند. این محدوده از جمله مناطق تحت فرسایش شدید در استان است که در سال‌های اخیر چندین سیل مخرب را نیز تجربه کرده است. همچنین تعداد قابل توجهی فروچاله در نهشته‌های لسی این منطقه تشکیل شده است. در این تحقیق به منظور بررسی و شناخت خاک‌های لسی، نمونه‌هایی به صورت دست نخورده تهیه و به آزمایشگاه منتقل و پارامترهای حدود اتربرگ، وزن واحد حجم، توزیع اندازه دانه‌ها، چگالی مخصوص و پارامترهای مقاومت برشی تعیین شد. قابلیت رمبندگی این خاک‌ها با استفاده از نتایج آزمایش تحکیم مضاعف و همچنین بر اساس دو معیار هندی و کلونجر به دست آمد. نتایج این آزمایش‌ها نشان می‌دهد که این خاک‌ها جزو لس‌های رسی با خاصیت خمیری پایین بوده و مستعد رمبندگی می‌باشند. همچنین نتایج آزمایش‌های انجام شده نشان میدهد که افزایش نسبت تخلخل در این خاک‌ها باعث افزایش رمبندگی شده و افزایش میزان فعالیت کانی‌های رسی باعث کاهش رمبندگی خاک می‌شود.</field></doc></add>
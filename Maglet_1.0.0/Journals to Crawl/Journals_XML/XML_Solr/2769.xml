<add><doc><field name="journal_id">10014</field><field name="abstract">   هدف این پژوهش، تدوین نظریه شایستگی مدیریتی با استفاده از نظریه داده ‌بنیاد بود. برای دستیابی به این هدف، با 15 نفر از مدیران سطوح مختلف شرکت گاز استان اصفهان که به روش هدفمند (با حداکثر اختلاف) انتخاب شده بودند، مصاحبه‌ای نیمه‌ساختاریافته انجام گرفت. علاوه بر این، ماهنامه ندای گاز،‌ سایت ملی گاز و سایت‌های گاز 30 استان و شرح شغل مدیران ارشد شرکت گاز اصفهان به صورت هدفمند (نمونه‌گیری نظری) انتخاب و مورد مطالعه قرار  گرفت. سپس بر اساس روش نظریه داده‌بنیاد،‌ در مرحله رمزگذاری باز، مفاهیم شناسایی و به 8 مقوله اصلی و 78 مقوله فرعی تقسیم‌بندی شدند. سپس در مرحله رمزگذاری محوری، با استفاده از شرایط علّی، مقوله اصلی، راهبردهای‌ کنش و کنش متقابل، زمینه، شرایط مداخله‌گر، موانع و پیامدهای شایستگی‌های مدیریتی، این مقوله‌ها در قالب پارادایم، تعیین شد. در رمزگذاری انتخابی نیز سیر داستان ترسیم و قضیه‌ها تدوین گردید. در پایان نیز برازش نظریه مورد تأیید قرار گرفت.   </field></doc></add>
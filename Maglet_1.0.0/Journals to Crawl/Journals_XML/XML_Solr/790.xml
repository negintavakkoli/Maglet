<add><doc><field name="journal_id">10038</field><field name="abstract">در پژوهش حاضر مدل‎‌‎سازی داده‌های ژئوفیزیکی مغناطیس سنجی، قطبش القایی و مقاومت ویژه در کانسار مس پورفیری نارباغی شمالی ‏ساوه انجام شد. اطلاعات لیتولوژی و عیارسنجی مس مغزه‌های حاصل از حفاری 23 حلقه گمانه اکتشافی عمیق با متراژ کلی 2425 متر ‏بطور پراکنده در سطح محدوده نیز در دسترس می‌باشد. در گام نخست بر روی داده‌های مغناطیسی، پردازش‌های مورد نیاز به منظور ‏برجسته سازی بی‌هنجاری‌های عمقی، با استفاده از نرم‌افزار ‏Oasis montaj‏ اعمال شد. سپس مدل‌سازی وارون داده‌های هفت پروفیل ‏ژئوالکتریکی با استفاده از نرم‌افزار ‏Res2dinv‏ صورت گرفت و براساس تفسیر کیفی مقاطع ژئوفیزیکی بارپذیری، مقاومت ویژه و فاکتور ‏فلزی پروفیل‌ها، موقعیت بهینه حفاری بر روی هر پروفیل پیشنهاد گردید. در ادامه نقشه تغییرات عمقی ویژگی‌های ژئوالکتریکی منطقه ‏برای داده‌های وارون سازی شده چهار عمق 10، 25، 43 و 78 متری ترسیم و تفسیر شد. سپس برای تجسم تغییرات فضایی ویژگی‌های ‏الکتریکی منطقه و پیشنهاد مناسب‌ترین موقعیت عملیات حفاری، مدل شبه سه‌بعدی تغییرات مقاومت ویژه، بارپذیری و فاکتور فلزی ‏‏محدوده کانسار بعد از مدل‌سازی وارون، با استفاده از نرم‌افزار ‏Rockworks‏ ترسیم شد. ترسیم مقطع ماده‌ معدنی منطبق بر پروفیل‌های ‏ژئوفیزیکی با استفاده از داده‌های عیارسنجی گمانه ها نشان داد که حفاری برخی از گمانه های منطبق بر پروفیل‌ها و غیرمبتنی بر نتایج ‏عملیات ژئوفیزیکی، بدون هیچ‌گونه منطق، هدف و طراحی درستی صورت گرفته و فاقد ماده معدنی نیز می‌باشند. همچنین بررسی میزان ‏تطابق کیفی نتایج عملیات برداشت ژئوالکتریک با داده‌های عیارسنجی گمانه‌های حاوی ماده معدنی منطبق بر پروفیل‌های ژئوفیزیک، به ‏طورکلی تطابق کیفی متوسطی را بین این داده‌ها نشان داد.‏</field></doc></add>
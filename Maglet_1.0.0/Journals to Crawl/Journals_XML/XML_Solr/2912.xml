<add><doc><field name="journal_id">10014</field><field name="abstract">امروزه در سازمان‌ها به شیوه‌ها و روش‌های آموزش توجه خاص می‌شود. به صورتی که اغلب عدم دستیابی به اهداف آموزش ناشی از ضعف فرایند آموزش، شیوه‌ها، روش‌ها و فنون آموزشی است. بنابراین از روش‌هایی باید در دوره‌های آموزشی استفاده کرد که بتواند ضمن برطرف کردن مشکلات کاری کارکنان، آنان را برای انجام فعالیت‌ها و مسئولیت‌ها آماده کند و به طور کلی اثربخشی آموزش را در بر داشته باشد.  
به این دلیل تحقیق حاضر با هدف مقایسه روش‌های آموزش کارکنان در شرکت پالایش نفت اصفهان با روش پیمایشی به مرحله‌ اجرا در آمده است. جامعه‌ی آماری تحقیق را کلیه‌ی کارکنان شرکت پالایش نفت اصفهان تشکیل داده‌اند که از بین آن‌ها با استفاده از جدول نمونه‌گیری کوهن و همکاران (2000) و به روش تصادفی طبقه بندی شده، 285 نفر برای شرکت در پژوهش حاضر انتخاب شدند. 285 پرسشنامه توزیع شد و 211 پرسشنامه بازگردانده شد. ابزار پژوهش حاضر، پرسشنامه محقق ساخته بود و روایی سازه‌ی پرسشنامه با استفاده از تحلیل عاملی اکتشافی و پایایی آن بواسطه‌ی ضریب آلفای کرونباخ(0/96) اسپیرمن براون و گاتمن مورد تأیید واقع شد. داده‌های حاصل از پرسشنامه‌های پژوهش در دو سطح آمار توصیفی و آمار استنباطی مورد تحلیل قرار گرفت. نتایج آزمون t تک متغیره نشان داد که هر چهار روش آموزش سخنرانی، سمینار، آموزش ضمن کار، آموزش در مؤسسات خارج از سازمان بیشتر از سطح متوسط بر میزان یادگیری تأثیر داشته است(0/05≥p) و نتایج حاصل از آزمون فریدمن بیانگر این بود که روش آموزش ضمن کار بالاترین مطلوبیت و روش سخنرانی کمترین مطلوبیت را از نظر کارکنان داشته است. همچنین بر اساس نتایج حاصل از این آزمون در روش سخنرانی، سمینار، آموزش ضمن کار و آموزش در مؤسسات خارج از سازمان، مؤلفه‌های مدرس، محتوا و مکان برگزاری دوره به ترتیب بیشترین اثربخشی را در یادگیری کارکنان داشته است. نتایج آزمون خی دو، نشان داد که بین میانگین رتبه روش های آموزشی براساس ویژگی های جمعیت شناختی تفاوت معناداری(0/05≥p) وجود دارد.</field></doc></add>
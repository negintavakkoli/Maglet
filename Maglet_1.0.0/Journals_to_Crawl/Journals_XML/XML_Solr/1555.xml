<add><doc><field name="journal_id">10040</field><field name="abstract">امروزه، توسعة پایدار بر توانمندسازی زنان تکیه دارد؛ به‌طوری‌که اندیشمندان اجتماعی همواره بر رفع موانع جنسیتی به‌منزلة لازمة تحقق توسعة اقتصادی و اجتماعی تأکید کرده‌اند. بر این اساس، هدف اصلی تحقیق حاضر بررسی ارتباط بین جنسیت هیئت‌مدیره و ضعف کنترل داخلی در شرکت‌های پذیرفته‌شده در بورس اوراق بهادار تهران است. در این مطالعه، جنسیت هیئت‌مدیره به‌منزلة متغیر مستقل و ضعف کنترل داخلی متغیر وابسته پژوهش است. برای آزمون فرضیه‌های تحقیق از اطلاعات مالی شرکت‌های پذیرفته‌شده در بورس اوراق بهادار تهران در فاصلة زمانی بین سال‌های ۱۳۹۱ تا ۱۳۹۵ استفاده شده است. به‌طوری‌که پس از اعمال محدودیت‌های مورد نظر در این تحقیق، نمونة نهایی متشکل از ۸۷ شرکت انتخاب شدند. پس از اندازه‌گیری متغیرهای تحقیق از تجزیه و تحلیل رگرسیون خطی چند‌متغیره و تکنیک آماری داده‌های ترکیبی برای آزمون فرضیة‌ تحقیق استفاده شد. نتایج به‌دست‌آمده از آزمون فرضیه‌ حاکی از آن است که بین جنسیت هیئت‌مدیره و ضعف کنترل داخلی شرکت‌ها رابطة منفی معناداری وجود دارد. به ‌عبارت دیگر، حضور زنان در هیئت‌مدیره ضعف کنترل داخلی شرکت را کاهش می‌دهد.</field></doc></add>
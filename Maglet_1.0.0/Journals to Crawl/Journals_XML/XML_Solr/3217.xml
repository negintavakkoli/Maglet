<add><doc><field name="journal_id">10006</field><field name="abstract">سازمان‌ها برای اینکه بتوانند در جهان پیچیده و متغیر امروز به حیات خود ادامه دهند، باید خلاقیت و نوآوری را به‌عنوان استراتژی ضروری در عصر کنونی درنظر بگیرند. با توجه‌ به اهمیت خلاقیت و نوآوری، در این پژوهش سعی بر آن است که با بررسی نقش سرمایۀ اجتماعی بر خلاقیت کارکنان، گامی مثبت در راستای ارتقای عملکرد سازمان‌ها برداشته شود. هدف کلی این تحقیق، بررسی تأثیر سرمایۀ اجتماعی بر خلاقیت کارکنان است. تحقیق حاضر، توصیفی‌پیمایشی و از نوع هم‌بستگی و ازنظر هدف کاربردی است. جامعۀ آماری در این پژوهش شامل همۀ کارشناسان و مدیران متعلق به چهار شرکت تولیدی لوازم خانگی الکتریکی و الکترونیکی در ایران است که 146 نفر از آنها به روش نمونه‌گیری سهمیه‌ای انتخاب شدند. برای جمع‌آوری داده‌های تحقیق از پرسش‌نامه استفاده شد. برای بررسی آزمون فرضیه‌ها از روش حداقل مربعات جزئی و نرم‌افزار  Pls -Smart استفاده شد. نتایج این تحقیق نشان می‌دهد سرمایۀ اجتماعی با ابعاد اعتماد اجتماعی، شبکه و هنجار مشترک، تعاون و همکاری متقابل، انسجام و هم‌بستگی جمعی، همدلی و مشارکت و هویت جمعی، تأثیر مثبت و معنی‌داری بر خلاقیت کارکنان دارد.</field></doc></add>
<add><doc><field name="journal_id">10001</field><field name="abstract">نتایج پژوهش‌های قبلی نشان می‌دهد اگر نوسان سود افزایش و پایداری آن کاهش یابد، سود گذشته قادر نیست سود آینده را به‌خوبی پیش‌بینی کند. عناصر سود شرکت‌های با پایداری و نوسان متفاوت، آگاهی‌بخش‌تر از سود خالص است. در مقالۀ حاضر این موضوع بررسی شده است که عناصر مذکور محتوای اطلاعاتی بیشتری نسبت به سود دارد یا خیر؛ سپس الگویی رگرسیونی برای توصیف اثر تفاضلی پایداری و نوسان عناصر بر قابلیت پیش‌‌بینی سود ارائه شده است. تجزیه‌و‌تحلیل صورت‌گرفته در این مقاله براساس اطلاعات ۳۳ شرکت پذیرفته‌شده در بورس اوراق بهادار تهران طی سال‌های ۱۳۸۱ تا ۱۳۹۴ است. اطلاعات موردنیاز از صورت‌های مالی و نرم‌افزار ره‌آورد نوین استخراج شده است. نتایج پژوهش نشان می‌دهد عناصر با پایداری بیشتر و نوسان کمتر، موجب افزایش قابلیت پیش‌‌بینی سود می‌شود. از بین عناصر اصلی سود و زیان که در این پژوهش استفاده شده است، فروش، بهای تمام‌شدۀ کالای فروش‌رفته، هزینۀ حقوق ‌و ‌مزایا، استهلاک، سایر هزینه‌های عمومی، اداری و فروش و هزینه‌های مالی موجب بهبود قابلیت پیش‌بینی سود می‌شود.</field></doc></add>
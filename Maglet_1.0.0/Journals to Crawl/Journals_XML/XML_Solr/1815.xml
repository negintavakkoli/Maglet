<add><doc><field name="journal_id">10040</field><field name="abstract">فمینیسم به عنوان یک جنبش اجتماعی برای دفاع از حقوق زنان، یا آنچه این پنداشته شده، عموما به مکاتب و جریان‌های مسلط فکری هم عصر خود متکی بوده است. موارد مشهور آن تأثیر پذیری موج اول از «لیبرالیسم» و موج دوم از «چپ جدید» است. اما موارد باریکتری هم وجود دارد که در عین اهمیت داشتن، کمتر به چشم می‌آید. بورژوازی مدرن که خود متکی به ارزش‌های برابری و آزادی بود، حاضر نبود این ارزش‌ها را به حوزه زنان تسری دهد، و این در میان جنبش زنان، نوعی سرخوردگی ایجاد می‌کرد. اوجگیری گرایش هنری – فلسفی رمانتیک که خود را در تعارض با ارزش‌های روشنگری چون «عقلانیت» و «پیشرفت» تعریف می‌کرد، باعث شد که برخی از فمینیست‌ها، به آن به عنوان یک راه حل نگاه کنند. رماتیسم، «احساس» را می‌ستود و «گذشته» را بزرگ می‌داشت، و این مبنای الهامی شد برای برخی فمینیست‌ها که به جای تلاش برای اثبات تساوی قدرت عقلی زنان و مردان و ضرورت حرکت زنان پا به پای مردان، بر اهمیت احساس زنانه و برتری آن تأکید کنند، و نیز فرضیه وجود گذشته‌ای طلایی به نام عصر مادرسالاری را جدی بگیرند، و در پی تجدید حیات آن باشند. به نظر می‌رسد رمانتیسم گرچه به عنوان یک واکنش در مقابل مصائب عقلانیت وتوسعه مدرن قابل درک است، اما راه حل مشکلات دنیای جدید نبود؛ همین داوری در مورد فمینیسم الهام گرفته از آن هم صادق است.</field></doc></add>
<add><doc><field name="journal_id">10042</field><field name="abstract">یکی از موضوعات مهم و قابل‎توجه وضعیت حمل‎ونقل شهری، مسئله پارکینگ خودروهای سیار در فضای شهر می‌باشد. ضرورت توجه به این امر باعث شده که در دهه‌های اخیر، راهکارهای متعددی برای ساماندهی و مدیریت وضعیت پارک خوردوها در فضاهای درون شهری ارائه گردد که در این میان، توجه به تکنولوژی‌های روز و نقش و جایگاه آنها در مدیریت این فضاها روز به روز در حال افزایش می‌باشد. در این ارتباط شاید یکی از به‌روزترین پارکینگ‌های هوشمند در سطح دنیا، پارکینگ‎های دوربین‎محور می‎باشد که ظرفیت قابل‌توجهی را هم از نظر مدیریت حمل‎ونقل شهری و هم از نظر درآمدزایی، برای مدیریت شهری فراهم نموده است. این تحقیق با هدف بررسی نقش و اهمیت پارکینگ‌های هوشمند دوربین‌محور در فضاهای شهری و استخراج زمینه‌ها و راهبردهای لازم برای استفاده مدیریت شهری در بهره‌برداری بهتر از این نوع پارکینگ‌ها، انجام شده است. از این رو با ۱۵ نفر از خبرگان دانشگاهی و اجرایی در حوزه‌های مربوط به مدیریت و حمل‎ونقل شهری مصاحبه انجام شد و سپس با استفاده از روش تحلیل مضمون، شش کد محوری به عنوان زمینه‌های اصلی راه‌اندازی این نوع پارکینگ‌ها شناسایی گردید. در گام بعدی با استفاده از روش تحلیل SWOT به تحلیل نقاط قوت و ضعف و فرصت‌ها و تهدیدات مربوط به استفاده از دوربین‌های هوشمند در مکان‌یابی جای پارک در سطح شهر پرداخته شده و مهم‌ترین راهبردهای لازم جهت استفاده مدیران شهری از پارکینگ‌های دوربین‌محور استخراج گردیده است. در نهایت با استفاده از ماتریس برنامه‌ریزی کمی QSPM، راهبردهای کلیدی انتخابی، اولویت‌بندی شدند.</field></doc></add>
<add><doc><field name="journal_id">10042</field><field name="abstract">اهمیت وجود مراکز تجاری به عنوان محرک مهم گردشگری، در مطالعات نظری بازاریابی گردشگری، به شکل گسترده‌ای تأیید شده‌ است. این مطالعه با تلفیقی از رویکردهای کمی ‌و کیفی، به دنبال تعیین معیارهای مؤثر بر جذابیت مراکز تجاری، به عنوان یکی از ابعاد مؤثر بر جذابیت مناطق گردشگری بوده و داده‌های تحقیق نیز در دو فاز اصلی، گردآوری و تحلیل شده‎اند. فاز نخست با انجام تحقیق کیفی اکتشافی از طریق مصاحبه‌های نیمه‎ساختاریافته با مدیران فعال در حوزه برنامه‌ریزی شهری و گردشگری جزیره کیش و تحلیل محتوای پاسخ‎های ارائه شده تأیید کرد که جذابیت مراکر تجاری می‌تواند به عنوان یکی از معیارهای تعیین‎کننده جذابیت مناطق گردشگری به شمار آید. در فاز دوم تحقیق، طی دو مطالعه مجزا و با مشارکت گردشگران جزیره کیش با هدف شناسایی معیارهای مؤثر بر جذابیت مراکز خرید تجاری از منظر خریداران بر اساس روش‌های تحلیل‎عاملی تأییدی و اکتشافی و همچنین مدل‌سازی معادلات ساختاری (SEM)، به مدلی پنج بعدی شامل: عوامل ملموس، فضای فروشگاه، محصول، فروشندگان و راحتی خرید، دست یافتیم.</field></doc></add>
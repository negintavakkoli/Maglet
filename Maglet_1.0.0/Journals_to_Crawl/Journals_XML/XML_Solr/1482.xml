<add><doc><field name="journal_id">10040</field><field name="abstract">مقاله‌ی حاضر با استفاده از روش اسنادی و تحلیلی به بررسی ابعاد معرفت‌شناختی و جامعه شناختی نظریه-های فمینیستی می‌پردازد تا رابطه‌ی فمینیسم به عنوان یک جنبش اجتماعی رهایی بخش را با مسئله‌ی کلیت انسانی آشکار سازد. مهم‌ترین نقد بر دیدگاه‌های مدرن و پسامدرن جنبش فمینیستی، ناتوانی آنها در ارائه‌ی یک مفهوم کلی برای رهایی سوژه‌ی انسانی و گاه، برساختن شکاف بنیادی و عمیق بین دو نیمه‌ی بشری است. این دو جریان فکری که تحت تأثیر شرایط اجتماعی- معرفتی متفاوت ایجاد شده‌اند، به وبژه با تغییر شرایط در سال‌های آخر قرن و با شکل گیری نظریه‌های پسافمینیستی مورد انتقاد و بازاندیشی قرار گرفته‌اند. پسافمینیسم از گرایش هایی متفاوت تشکیل شده است و یکی از این گرایش‌ها به انکار بنیادی دستاوردهای فمینیستی می‌پردازد و آن را منسوخ اعلام می‌کند، اما دومین گرایش در بدنه‌ی کلی جریان‌های موج سوم فمینیسم تلاش دارد تا چشم اندازهای مناسب جامعه شناختی و معرفت شناختی را برای توجه هم زمان به رهایی بخشی زنان و کلیت انسانی فراهم سازد. در مقاله‌ی حاضر، این گرایش انتقادی و در عین حال تداوم بخش فمینیستی موج سوم، با توجه به ابعاد معرفت شناختی و جامعه‌شناختی آن با دو عنوان «پسافمینیسم چون فمینیسم پسامدرن مثبت اندیش» و «پسافمینیسم چون جنبش اجتماعی جدید» و در ارتباط با چگونگی برساختن سوژه‌ی دوگانه‌ی انسانی (زنانه و مردانه) توصیف و تبیین می‌شود.</field></doc></add>
<add><doc><field name="journal_id">10042</field><field name="abstract">تحقیق پیش‌رو با هدف شناسایی تأثیرات اجرای پروژه کاخ موزه فرش تبریز، از ابعاد مختلفی، به‎ویژه از بعد اقتصادی و اجتماعی بر گروه‎های مختلف شهروندان و اجتماع محلی انجام شده است. در این ارزیابی سعی شده ارزش ذاتی، ابزاری و نهادی این موزه در قالب اثرات اجتماعی و اقتصادی بررسی شود. این تحقیق با استفاده از رویکرد ترکیبی تکنوکراتیک و مشارکتی، نگاشته شده است که نتایج هر دو روش به اشکال کمی و کیفی در بخش یافته‌های تحقیق، نتیجه‎گیری و مدیریت پیامدها ذکر شده‎اند. تحقیق حاضر به روش پیمایشی انجام شده و حجم نمونه ۱۴۲ نفر می‌باشد که پاسخگویان را ساکنین و کسبه محل، عابرین و متخصصین حوزه فرش و مدیریت شهری تشکیل داده‎اند. انتخاب مصاحبه‎شوندگان به صورت تصادفی و هدفمند بوده؛ به این صورت که ساکنین محل و عابران به صورت تصادفی ساده، کسبه و متخصصین به‎صورت هدفمند، انتخاب شدند. نتایج تحقیق بیانگر توافق نسبی بین نظرات عموم مردم و افراد متخصص در زمینه اثرات اجتماعی، انسانی و اقتصادی طرح می‌باشد. یافته‌ها نشان می‌دهند که ایجاد کاخ موزه فرش تبریز به لحاظ اقتصادی می‌تواند اثرات مثبتی از قبیل: اشتغال‎زایی، ایجاد زمینه سرمایه‎گذاری، رونق اقتصادی محل و نتایج مثبت اجتماعی از قبیل: توسعه تعاملات اجتماعی عمومی و متخصصین با یکدیگر، افزایش دانش و اطلاعات مردم نسبت به صنعت فرش داشته باشد. از اثرات منفی این طرح نیز می‌توان به ایجاد شلوغی، ترافیک و سلب آسایش ساکنین محل و به هم خوردن بافت همگون اجتماعی محله اشاره نمود.</field></doc></add>
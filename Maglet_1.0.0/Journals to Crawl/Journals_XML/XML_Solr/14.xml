<add><doc><field name="journal_id">10002</field><field name="abstract">  هدف:   هدف این پژوهش، تدوین مدل شایستگی‌های محوری اعضای هیئت علمی دانشگاه اسلامی بوده است.   روش:   پژوهش حاضر یک تحقیق کیفی، با راهبرد مطالعۀ موردی و به روش تحلیل محتواست. جامعۀ آماری پژوهش، مدیران ارشد و اساتید نمونۀ آموزشی و پژوهشی دانشگاه الزهرا(س) بودند. برای جمع‌آوری داده، از روش مصاحبۀ عمیق نیمه ساختاریافته با مدیران ارشد دانشگاه و اساتید نمونۀ آموزشی و پژوهشی و بررسی کلیۀ اسناد بالادستی و دانشگاهی استفاده شده است. روش نمونه‌گیری، خوشه‌ای چندمرحله‌ای است.   یافته‌ها:   با کدگذاری داده‌های حاصل، مفاهیم، مقوله‌های محوری(ابعاد یا سازه‌ها) و مؤلفه‌ها(شایستگی‌های محوری) شناسایی شدند و روایی مدل توسط خبرگان تأیید شد.   نتیجه‌گیری:   مدل جامعی برای شایستگی‌های اعضای هیئت علمی دانشگاه اسلامی ارائه شد که شایستگی‌های محوری اعضای هیئت علمی را در شش دسته مهارت فنی، مهارت ادراکی، مهارت رهبری، مهارت میان‌فردی، ویژگی‌های شخصیتی و ارزشها طبقه‌بندی کرده است. از آنجا که تا کنون در ایران بررسی محتوایی کلیۀ اسناد بالادستی و دانشگاهی به منظور استخراج شایستگی‌های اعضای هیئت علمی و نیز با مصاحبه با مدیران دانشگاه و اساتید نمونه به منظور پی بردن به علل موفقیت و عملکرد برترشان در حوزه‌های آموزش و پژوهش صورت نپذیرفته است، نتایج پژوهش حاصل می‌تواند با ارائه معیارهای تصمیم‌گیری در فرایندهای جذب، ارزیابی، ارتقا، پاداش و آموزش اعضای هیئت علمی راهگشا باشد.</field></doc></add>
<add><doc><field name="journal_id">10040</field><field name="abstract">در نظام آموزش پزشکی، دو دسته از آمار اعلام شده‌ی رسمی، تناقض‌هایی را در رفتار برخی دختران متقاضی رشته‌های پزشکی نشان می‌دهند؛ در حالی‌که دختران سال‌هاست نسبت به پسران حجم بیشتری از ورودی‌های دانشگاه‌های علوم پزشکی را تشکیل می‌دهند، اما در مدارج بالای تحصیلی، علمی و شغلی این دانشگاه‌ها حضور بسیار کمرنگی دارند. در این مطالعه تلفیقی از نظریه‌های جامعه‌پذیری نقش جنسیتی به‌عنوان نظریه‌های تبیین‌کننده‌ی نابرابری موجود در نظام آموزش پزشکی مورد توجه قرار گرفته‌اند. جامعه‌ی آماری تحقیق را دانشجویان دختر (۶۱۴۶ نفر) سه دانشگاه علوم پزشکی تهران، شهیدبهشتی و ایران تشکیل می‌دهند که از میان ایشان و با روش نمونه‌گیری خوشه‌ای چند مرحله‌ای تعداد ۳۰۱ نفر به عنوان نمونه‌ی تحقیق انتخاب شدند. همچنین تعداد ۱۰۷ نفر (یک‌سوم تعداد دختران) پسر نیز به عنوان گروه شاهد، مورد پیمایش قرار گرفتند که تعداد حجم نمونه را به ۴۰۸ نفر افزایش می‌دهند. نتایج این مطالعه نشان می‌دهد که پذیرش تصورات قالبی جنسیتی موجود در جامعه تأثیری منفی در تمایل دختران، هم به ادامه‌ی تحصیل در مقاطع بالاتر، هم به دستیابی به پست ارشد مدیریتی داشته و در کل، تأثیری منفی در تمایل دختران به دستیابی به جایگاه بالا در نظام آموزش پزشکی ایجاد می‌کند.</field></doc></add>
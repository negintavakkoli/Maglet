<add><doc><field name="journal_id">10001</field><field name="abstract"> اهداف: افشای اطلاعات به‌وسیلۀ شرکت‌‌ها، از ابزارهای مهم مدیران برای انتقال اطلاعات مربوط به عملکرد مالی به سرمایه‌گذاران، اعتباردهندگان و سایر افراد ذینفع و از دلایل مهم تقاضا برای جریان اطلاعاتی قیمت سهام، مسائل نمایندگی و عدم‌تقارن اطلاعات است. عوامل متعددی ازجمله انگیزۀ شهرت مدیران، بر شفافیت و غنای اطلاعاتی قیمت سهام مؤثر است؛ زیرا تلاش بالقوه برای به ‌‌تصویر کشیدن مطلوبیت عملکرد در جهت اهدافی همچون اعتباربخشی و اعتمادسازی برقرار است. روش: در همین راستا، هدف این پژوهش تبیین تأثیر انگیزۀ شهرت مدیران بر غنای اطلاعاتی قیمت سهام است. برای رسیدن به این اهداف داده‌های ۹۱۰ سال - شرکت (۱۳۰ شرکت برای ۷ سال) جمع‌‌آوری‌شده از گزارش‌های مالی سالیانۀ شرکت‌‌های پذیرفته‌شده در بورس اوراق بهادار تهران در طی دورۀ زمانی ۱۳۹۰ تا ۱۳۹۶ آزمون شده است. نتایج: یافته‌‌های پژوهش نشان می‌‌دهد بین انگیزۀ شهرت مدیران و غنای اطلاعاتی قیمت سهام، ارتباط معنی‌دار و مثبتی وجود دارد و اندازۀ شرکت و اهرم مالی بر غنای اطلاعاتی قیمت سهام تأثیر مثبت و معناداری ندارد.</field></doc></add>
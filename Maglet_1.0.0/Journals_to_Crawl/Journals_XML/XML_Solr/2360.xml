<add><doc><field name="journal_id">10031</field><field name="abstract">فعل‌های باقاعدة مختوم به «- یدن» - که از آن‌ها با نام‌های «جعلی»، «ساختگی» و جز آن یادشده - اکثریت قاطع مصدرهای ساده، به ویژه فعل‌های با قاعدة فارسی را تشکیل می‌دهند. برخی از دستورنویسان بر این باورند که دیر بازی ‌است فعل‌های ساده از جمله فعل‌های پیش گفته در زبان فارسی ساخته نمی‌شوند. این در حالی است که ساخته شدن فعل‌های ساده و از جمله فعل‌های مختوم به «- یدن» در فارسی گفتاری همواره ادامه داشته است. هدف این مقاله آن است که با نقد دیدگاه‌های پیشین، این گونه افعال را در سطوح ساخت‌واژی، مقولة واژگانی و معنایی مورد بررسی قرارداده، اهمیت و جایگاه آن را در معادل گزینی برای واژه‌های خارجی یادآوری نماید. نتایج حاصل از این بررسی نشان می‌دهد که این گونه افعال به لحاظ برخورداری از ساخت پیوندی، در ساختن واژه‌ها به ویژه در زبان علم، می‌توانند بسیار سودمند واقع شوند.</field></doc></add>
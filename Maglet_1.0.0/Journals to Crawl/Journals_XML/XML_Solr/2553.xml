<add><doc><field name="journal_id">10014</field><field name="abstract">آسیب‌شناسی سازمانی، فرایندی نظام‌مند از جمع‌آوری داده‌ها به منظور تعامل اثربخش در راستای حل مشکلات، چالش‌ها، فشارها و محدودیت‌های سازمانی می‌باشد. بر این اساس هدف پژوهش حاضر، آسیب‌شناسی پیاده‌سازی و کاربست نتایج تحقیقات مدیریت منابع انسانی در صنعت نفت بوده است. روش تحقیق مورد استفاده در این پژوهش از نظر هدف، توصیفی؛ از نظر نتیجه، کاربردی؛ از نظر نوع داده، کمّی و به لحاظ زمان گردآوری داده‌ها، مقطعی بوده که از ابزار پرسشنامه نیز جهت گردآوری داده‌ها بهره برده شد. جامعه آماری این پژوهش نیز متشکل از دو گروه (1) اساتید و صاحب‌نظران حوزه مدیریت منابع انسانی در دانشگاه‌های معتبر کشور و (2) مدیران و کارشناسان ارشد منابع انسانی در سازمان‌ها و شرکت‌های حوزه صنعت نفت در سطح شهر تهران مشتمل بر 335 نفر بوده است که حجم نمونه مورد مطالعه، 180 نفر تعیین شد. نتایج پژوهش نشان داد که در سطح اطمینان 99 درصد، 37 شاخص بر عدم پیاده‌سازی و کاربست نتایج تحقیقات مدیریت منابع انسانی در صنعت نفت تاثیرگذار می‌باشند که از این بین، سه شاخص «ضعف فرهنگ مطالعه در کاربران»، «عدم بکارگیری ناظران (مشاوران) علمی و عملی مناسب» و «عدم ثبات در تصمیم‌گیری‌های کلان سازمانی»، مهمترین شاخص های مورد اشاره پاسخگویان بوده است. همچنین شاخص های شناسایی شده در سه گروه آسیب‌های ساختاری، رفتاری (محتوایی) و محیطی طبقه‌بندی شدند</field></doc></add>
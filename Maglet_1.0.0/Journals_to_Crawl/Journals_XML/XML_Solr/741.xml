<add><doc><field name="journal_id">10038</field><field name="abstract">شناسایی لایه‌های زیر سطحی و تعیین نیم‌رخ لایه‌ها در روش‌های معمول مطالعات ژئوتکنیک بر اساس مقطع حاصل از گمانه‌های حفر شده با درون‌یابی و قضاوت فردی انجام می‌شود. در بعضی موارد چنان‌چه فاصله بین گمانه‌ها زیاد باشد با استفاده از انجام آزمایش‌های در محل نظیر آزمایش‌های نفوذسنجی دینامیکی در بین گمانه‌ها سعی می‌شود تعیین لایه‌بندی با دقت بیشتری انجام پذیرد. در این مقاله با فرض در اختیار داشتن اطلاعات مربوط به حفر چند گمانه و انجام آزمایش‌های نفوذسنجی دینامیکی در بین گمانه‌ها، روش جدیدی مبتنی بر استفاده از دو فن زمین‌آمار و تحلیل گروهی ارائه می‌شود که با استفاده از آن می‌توان دو دسته اطلاعات حاصل از گمانه‌ها و نفوذسنجی را ترکیب کرد و وضعیت لایه‌بندی و تغییر مقاومت لایه‌ها را در عمق تعیین نمود. در روش مذکور با ارائه تعریفی جدید برای برخی از مفاهیم زمین‌آمار، یک سطح نسبت به یک نقطه مبنا تعیین می‌شود که در آن سطح، وضعیت لایه‌ها و تغییر مقاومت ثابت است. سپس با استفاده از اعمال روش تحلیل گروهی بر نتایج آزمایش‌های نفوذسنجی دینامیکی در محدوده مذکور، نیم‌رخ مربوط به لایه‌ها تعیین می‌شود.</field></doc></add>
<add><doc><field name="journal_id">10038</field><field name="abstract">روش سنتی چالزنی و انفجار با توجه به انعطاف پذیری زیاد آن، مناسب‌ترین انتخاب به منظور حفاری تونل‌های کوتاه و مقاطع متغیر می‌باشد. یکی از پارامترهای مهم در طراحی و اجرای الگوهای آتشکاری تونل‌، تعیین حفاری ویژه آن است؛ حفاری ویژه، به متراژ حفاری لازم برای حفر واحد حجم سنگ اطلاق می‌شود؛ ارائه‌ی مدل مناسب تخمین حفاری ویژه در تکمیل طراحی الگوی چالزنی و انفجار و در کنترل و مدیریت پروژه حایز اهمیت است. در تحقیق حاضر بر مبنای نتایج ثبت شده از ۴۱ سری داده مربوط به حفر چهار رشته تونل در کشور هند، اقدام به مدل سازی تخمین حفاری ویژه صورت گرفته است؛ برای این منظور از رگرسیون چند متغیره خطی و الگوریتم ماشین بردار پشتیبان مبتنی بر تابع کرنل چندجمله‌ای ساده، به عنوان ابزارهای کاربردی استفاده شده است. در مدلسازی پیشنهادی، شاخص کیفیت توده سنگ، سرعت امواج طولی در سنگ، سطح مقطع تونل، ماکزیمم طول چال‌ انفجاری و شاخص جفت شدگی چال انفجاری، به عنوان پارامترهای مستقل (ورودی مدل) در نظر گرفته شده‌اند. نتایج مدلسازی عملکرد ماشین بردار پشتیبان، با حداقل خطا را تائید میکند؛ مقادیر ضریب تعیین R۲ برای هردو سری داده آموزش و آزمون ماشین بردار پشتیبان، برابر ۰/۹۸ بدست آمده است؛ این ضریب برای رگرسیون خطی نیز برابر ۰/۹۱ حاصل شده است. علی رغم برتری نسبی ماشین بردار پشتیبان، نتایج روش رگرسیون نیز کارا بوده و رابطه‌ی‌ مبتنی بر آن نیز به عنوان یک گزینه‌ی دردسترس پیشنهاد می‌شود.</field></doc></add>
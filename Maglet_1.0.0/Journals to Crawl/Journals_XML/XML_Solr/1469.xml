<add><doc><field name="journal_id">10005</field><field name="abstract">چکیده
به طور کلی هدف اصلی مدیران، بهبود پیامدهای سازمانی است. برای تحقق این امر، راهکارهای مختلفی از سوی صاحب‌نظران ارائه شده است. یکی از موضوعات جدیدی که در این ارتباط مطرح شده، سرمایة روان‌شناختی است. سرمایة روان‌شناختی بر توانمندی‌ها و داشته‌های فرد تأکید می‌کند و به موضوعات مثبت زندگی بشر نظیر شادکامی، خلاقیت، هوش هیجانی، خردمندی، خودآگاهی، بهزیستی، خوش‌بینی و نظایر آن می‌پردازد و سعی می‌کند با نگاهی علمی و عملی، حضور این مؤلفه‌های مثبت را در زندگی بشر هموارتر سازد. با توجه به گسترش روز افزون رویکرد سرمایة روان‌شناختی در سازمانها، مقاله حاضر به بررسی و تبیین نقش سرمایة روان‌شناختی در پیامدهای سازمانی (عملکرد شغلی، تعهد سازمانی، رضایت شغلی) پرداخته است. به این منظور، پژوهشگران ضمن مرور کامل مبانی نظری پژوهش و با استفاده از روش توصیفی- پیمایشی و با انتخاب اعضای نمونة آماری به روش تصادفی از بین کارکنان سازمانهای دولتی استان تهران، فرضیه‌های پژوهش را با استفاده روش معادلات ساختاری و رگرسیون، مورد سنجش قرار داده‌اند. یافته‌های مربوط به آزمون فرضیه‌های این پژوهش حاکی از آن است که سرمایة روان‌شناختی آثار و پیامدهای مثبتی بر عملکرد شغلی، رضایت شغلی و تعهد سازمانی دارد. در این میان، مؤلفة تاب‌آوری دارای بالاترین رتبه و خوش‌بینی، پایین‌ترین رتبه را داشته‌اند. همچنین این بررسی نشان داد که جو سازمانی نقش متغیر تعدیل‌گر میان سرمایة روان‌شناختی و پیامدهای سازمانی ایفا می‌کند.</field></doc></add>
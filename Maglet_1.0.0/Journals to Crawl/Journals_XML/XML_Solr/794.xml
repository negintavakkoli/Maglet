<add><doc><field name="journal_id">10038</field><field name="abstract">فیلتر بحرانی در سدهای خاکی، نقش حفاظت از خاک هسته را در برابر فرسایش دارد. انتخاب مشخصات فیلتر مناسب برای پروژه که هم نیاز طرح را پاسخ دهد و هم به لحاظ اقتصادی جوابگو باشد، مسائل فنی و اقتصادی مهمی را پیش‌روی مهندسان قرار داده است. از آنجا که روش‌های آزمایشگاهی می‌توانند ویژگی‌های متعددی از سیستم خاک- فیلتر را تحت پوشش قرار دهند، به عنوان روش‌هایی مطمئن برای بررسی عملکرد فیلتر می‌باشند. آزمایش فیلتر مانع فرسایش (NEF) یکی از کامل‌ترین و جامع‌ترین روش‌ها برای کنترل فیلتر مورد استفاده در سدهای خاکی است. اغلب معیارهای طراحی فیلتر و بسیاری از تحقیقات انجام شده برای بررسی منحنی دانه‌بندی فیلتر، صرفاً به بررسی اثر پارامتر D 15  فیلتر پرداخته‌اند و کمتر به بررسی ذرات ریزتر از D 15  فیلتر و ریزدانه عبوری از الک 200# پرداخته شده است. در این تحقیق 24 آزمایش NEF  بر روی دو گروه فیلتر، که هر گروه دارای فیلترهایی با منحنی دانه‌بندی یکسان در ذرات بزرگ‌تر از D 15  و دانه‌بندی مختلف در ذرات کوچک‌تر از D 15  می‌باشند، انجام شده است. نتایج آزمایش‌ها نشان می‌دهد بر خلاف معیارهای موجود، میزان مواد ریزدانه و ذرات کوچک‌تر از D 15  موجود در فیلتر، می‌تواند تاثیر قابل ملاحظه‌ای بر بهبود یا تضعیف عملکرد فیلتر در توقف فرسایش داشته باشد.</field></doc></add>
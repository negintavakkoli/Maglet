<add><doc><field name="journal_id">10001</field><field name="abstract">در شرایط تورمی، اطلاعات صورت‌های مالی در‌صورتی مفید است که بتواند به پیش‌بینی توان سودآوری و بازده آینده سرمایه‌گذاری کمک کند. بررسی پیشینه پژوهش نشان می‌دهد، چنانچه سودیا زیان‌های شناسایی نشده ناشی از تورم با گذشت زمان آشکار شود، می‌تواند به پیش‌بینی جریان‌های نقدی آینده شرکت کمک کند. به علاوه، درصورتی که بازار سهام به چنین تأثیری بر جریان‌های نقد آینده به طور کامل توجه نکند، سود یا زیان‌های شناسایی نشده ناشی از تورم می‌تواند بر بازده آینده سهام نیز اثرگذارد. به همین منظور، هدف پژوهش حاضر، بررسی ارتباط بین سود یا زیان شناسایی نشده ناشی ازتورم و جریان‌های نقد عملیاتی آینده، جریان‌های نقد آینده حاصل از فروش دارایی‌ها و بازده غیرعادی سبدهای سرمایه‌گذاری‌ طبقه‌بندی شده است. به منظور آزمون فرضیه‌ها از مدل‌های رگرسیونی چند متغیره بر اساس نمونه‌ای متشکل از 100 شرکت پذیرفته شده در بورس اوراق بهادار تهران، با استفاده از روش حذف سامانمند در بازه زمانی 1378 تا 1389 و داده‌های ترکیبی استفاده شده است. برای تعیین نوع داده‌های ترکیبی از آزمون‌های Fلیمر و هاسمن، برای معنادار بودن کل مدل رگرسیون از آماره F فیشر و معنادار بودن ضرایب از آماره tاستیودنت استفاده شده است. یافته‌های پژوهش نشان می‌دهد که افزایش سود یا زیان شناسایی نشده ناشی از تورم، منجر به افزایش جریان‌های نقد آتی حاصل از فروش دارایی‌ها و باعث کاهش جریان‌های نقد عملیاتی آینده و بازده غیرعادی حاصل از سبدهای سرمایه گذاری طبقه‌بندی شده می‌شود.</field></doc></add>
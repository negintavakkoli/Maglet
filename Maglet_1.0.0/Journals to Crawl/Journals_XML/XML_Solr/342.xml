<add><doc><field name="journal_id">10033</field><field name="abstract">زعفران یکی از محصولات کشاورزی است که در سال­های اخیر مورد توجه کشاورزان افغانستان قرار گرفته است. با توجه به موقعیت استثنایی زعفران افغانستان در دنیا، بررسی تمایل کشاورزان این منطقه به تداوم کشت این محصول از اهمیت ویژه­ای در توسعه این محصول و ارتقاء سطح جهانی آن برخوردار است. لذا هدف از انجام این پژوهش بررسی عوامل مؤثر بر تمایل به تداوم کشت زعفران در بین کشاورزان استان هرات افغانستان می­باشد. آمار و اطلاعات این پژوهش از طریق ابزار پرسشنامه و مصاحبه­ی حضوری با زعفران­کاران استان هرات، به روش نمونه­گیری تصادفی ساده با 202 نمونه در سال 1397 تهیه و میزان تمایل به تداوم کشت زعفران­کاران به 4 گروه خیلی کم، کم، متوسط و زیاد طبقه­بندی شد. نتایج به‌کارگیری الگوی لاجیت ترتیبی نشان داد متغیرهای عملکرد، قیمت، اندازه خانوار کشاورز، تجربه­ی زعفران­کاری و سرمایه در دسترس، اثر مثبتی بر افزایش تمایل به تداوم کشت این محصول توسط زعفران­کاران دارند؛ درحالی‌که متغیرهای درآمد غیرکشاورزی، سن و نیروی کار در جهت معکوس بر تمایل به تداوم زعفران­کاری اثرگذارند. در انتها پیشنهاداتی در جهت نیل به هدف پژوهش ارائه شده است. که ازجمله می­توان به اعطای تسهیلات کم ‌بهره به کشاورزان برای دسترسی آسان­تر و ارزان­تر به نهاده­های تولید و به‌کارگیری تکنولوژی­های نوین نظیر تجهیز آزمایشگاه­ها، بهبود کیفیت بسته­بندی­ها و تجهیزات خشک‌کردن محصول اشاره کرد.</field></doc></add>
<add><doc><field name="journal_id">10018</field><field name="abstract">نوآوری در برترین نسل خود از طریق تعاملات گسترده و تبادل دانش و محصولات در بین کنشگرانی با ویژگی‌های حیات‌گونه به وقوع می‌پیوندد. این خصوصیات در قالب مفهوم زیست‌بوم بهتر درک شده و امکان سیاست‌گذاری می‌یابد؛ به خصوص هنگامی که ریزارگانیزم‌هایی نسبتا نوآور و وابسته به محیط یعنی نوپاها مورد توجه باشند. این پژوهش زیست‌بوم نوآوری نوپاها را با هدف شناسایی بازیگران اصلی و نقش‌های کلیدی آن مورد مطالعه قرار داده است. تحقیق دارای دو مرحله کیفی و کمی است. بخش کیفی مرور نظام‌مند ادبیات ده سال اخیر طی هفت مرحله شامل تعیین کلمات کلیدی، جستجو، سازماندهی، ارزیابی، گسترش، تفسیر و ارائه است. حاصل این بخش شناسایی دانشگاه‌ها، مراکز رشد، تامین کننده‌های مالی، شرکت‌ها، شتابدهنده‌ها و پارک-های علم و فناوری به عنوان بازیگران اصلی و همچنین زمینه‌سازی، متولدسازی، حمایت‌گری، مربی‌گری و سازآرایی به عنوان نقش‌های کلیدی بوده است. پس از آن در بخش کمی به کمک تحلیل ساختاری رابطه بین نقش‌ها با توانمندی نوآوری نوپاها در استان همدان بر مبنای داده‌های جمع آوری شده در اوایل سال ۹۷ آزمون شد که تائید شدند. این پژوهش به لحاظ نظری یک چارچوب با حداقل‌های مورد نیاز برای تشکیل زیست‌بوم نوآوری نوپاها را شناسایی کرده و به لحاظ عملی دلالت بر آن دارد که استان همدان عمدتا به حمایتگری پرداخته و برای پیشرفت زیست‌بوم نیازمند توجه به سایر نقش‌هاست.</field></doc></add>
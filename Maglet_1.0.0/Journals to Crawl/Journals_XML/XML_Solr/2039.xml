<add><doc><field name="journal_id">10010</field><field name="abstract">هدف از پژوهش حاضر بررسی نقش تعدیلگری حمایت سرپرست در رابطة بین بازیگری احساسی با فرسودگی شغلی و رضایت از زندگی در پرستاران است. این مطالعه توصیفی‏- همبستگی است. جامعة آماری همة پرستاران (حدود 1100 نفر) شاغل در بیمارستان‏های دولتی شهر شیراز است؛ 285 نفر (بر اساس جدول کرجسی و مورگان) به روش نمونه‏گیری تصادفی‏ خوشه‏ای انتخاب شدند و 225 نفر کاملاً به پرسش‏نامه‏ها پاسخ دادند. داده‏های پژوهش از پرسش‏نامه‏های بازیگری احساسی، حمایت سرپرست، فرسودگی شغلی، و رضایت از زندگی به‏دست آمد و پایایی این ابزارها با استفاده از روش آلفای کرونباخ در دامنه‏ای بین 79 / 0 تا 83 / 0 به‏دست آمد. روایی صوری و محتوایی ابزارهای پژوهش نیز به تأیید متخصصان این حوزه رسید. برای تجزیه و تحلیل داده‏ها از ضریب همبستگی پیرسون و تحلیل رگرسیون سلسله‏مراتبی استفاده شد. یافته‏ها نشان داد که بازیگری احساسی با فرسودگی شغلی رابطة مثبت و با رضایت از زندگی رابطة منفی دارد. همچنین، نقش تعدیل‏کنندة حمایت سرپرست تأیید شد. استراتژی‏های بازیگری احساسیْ استرس روانی پرستاران را افزایش می‏دهد؛ این تجربه در بلندمدت می‏تواند فرسودگی شغلی پرستاران را افزایش دهد و به کاهش رضایت از زندگی منجر شود. در این میان، حمایت و توجه سرپرستان می‏تواند موجب تعدیل اثرهای منفی بازیگری احساسی شود.</field></doc></add>
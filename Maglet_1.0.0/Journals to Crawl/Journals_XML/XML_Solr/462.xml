<add><doc><field name="journal_id">10001</field><field name="abstract"> هدف: در مالی کلاسیک جایگاهی برای بروز احساسات معامله‌گران وجود ندارد؛ اما پارادایم مالی رفتاری نشان می‌دهد در برخی مواقع، تغییرات قیمت اوراق بهادار هیچ دلیل بنیادی ندارد و گرایش احساسی سرمایه‌گذار نقش مهمی در تعیین قیمت‌ها بازی می‌‎کند. 
 روش: احساسات سرمایه‌گذار، گرایش فعالان بازار برای بورس‌بازی تعریف شده است و این گرایش ممکن است به وضعیت روان‌شناختی ذهن سرمایه‌گذاران مرتبط باشد. با توجه به اینکه معامله‌گران اختلال‌زا با تأثیرگرفتن از احساسات و هیجانات بازار تصمیم‌گیری می‌کنند، برای تبیین رفتار این نوع معامله‌گران، از شاخص گرایش احساسی استفاده می‌شود. شاخص‌های گرایش احساسی به دو روش مستقیم (به روش پیمایشی) و غیرمستقیم (ازطریق تحلیل آمار و داده‌‌های بازار) استخراج می‌شوند. 
 نتایج: این پژوهش با توجه به پژوهش‌های گذشته و شرایط بازار سهام ایران، به روش تحلیل مؤلفه‌های اساسی، متغیرها و نماگرهای احساسی مختلفی را برای استخراج شاخص ترکیبی احساسی برای معامله‌گران اختلال‌زا در بورس اوراق بهادار تهران بررسی و تحلیل کرده است که درنهایت، با توجه به مقدار ویژۀ مؤلفۀ مشترک اول و بار عاملی (ضرایب) متغیرها، از سه متغیر در شاخص نهایی استفاده شد. این سه متغیر عبارت‌اند از: حجم ماهانۀ معاملات خرد به حجم کل معاملات سهام، حجم ماهانۀ معاملات آنلاین به حجم کل معاملات سهام و حجم ماهانۀ معاملات سهام به‌وسیلۀ صندوق‌ها و شرکت‌های سبدگردان به حجم کل معاملات بازار.</field></doc></add>
<add><doc><field name="journal_id">10033</field><field name="abstract">به‌منظور بررسی اثر روش مصرف ریزجانداران مؤثر بر ویژگی‌های رشدی زعفران در حضور کودهای شیمیایی و آلی، آزمایشی در سال زراعی ۹۳-۱۳۹۲ در شهرستان ششتمد خراسان رضوی انجام شد. آزمایش به‌صورت کرت‌های خردشده در قالب طرح پایه بلوک‌های کامل تصادفی با سه تکرار اجرا گردید. فاکتور اصلی آزمایش شامل روش مصرف ریزجانداران مؤثر (EM) در سه سطح عدم مصرف، مصرف خاکی EM و محلول‌پاشی EM و فاکتور فرعی شامل مصرف کودهای آلی و شیمیایی در چهار سطح عدم مصرف، مصرف خاکی اسید هیومیک، مصرف خاکی کود ۲۰, ۲۰, ۲۰+TE و مصرف خاکی اسید هیومیک + مصرف خاکی ۲۰, ۲۰, ۲۰+TE بودند. نتایج نشان داد که مصرف خاکی و محلول‌پاشی EM ارتفاع بوته را تحت تأثیر قرار نداد، اما باعث افزایش معنی‌دار تعداد بنه، عملکرد بنه، وزن خشک اندام هوایی و تعداد جوانه در هر بنه در مقایسه با شرایط عدم مصرف EM گردید. متوسط وزن بنه در واکنش به مصرف خاکی و محلول‌پاشی EM کاهش یافت. بیشترین تعداد بنه (۳۳/۲۲۰ در مترمربع)، عملکرد بنه (۳۳/۱۰۲۳ گرم در مترمربع) و وزن خشک اندام هوایی (۰۲/۴۳ گرم در مترمربع) در تیمار مصرف خاکی EM، بیشترین تعداد جوانه در بنه (۶۸/۸) در تیمار محلول‌پاشی EM و بیشترین متوسط وزن بنه (۱۰/۵ گرم) در شرایط عدم مصرف EM به دست آمد. استفاده از کود ۲۰, ۲۰, ۲۰+TE و همچنین مصرف تلفیقی اسید هیومیک و کود ۲۰, ۲۰, ۲۰+TE باعث افزایش تعداد بنه، عملکرد بنه، وزن خشک اندام‌ هوایی و تعداد جوانه در بنه در مقایسه با شرایط عدم مصرف کود و همچنین مصرف خاکی اسید هیومیک گردید. بیشترین متوسط وزن بنه در تیمار مصرف خاکی اسید هیومیک به‌دست آمد. مصرف خاکی و محلول‌پاشی EM باعث بهبود واکنش ویژگی‌های رشدی زعفران به مصرف کودهای آلی و شیمیایی گردید. با توجه به نتایج، مصرف خاکی EM و کود ۲۰, ۲۰, ۲۰+TE جهت تولید حداکثر عملکرد بنه در زعفران قابل توصیه می‌باشد.</field></doc></add>
<add><doc><field name="journal_id">10042</field><field name="abstract">پیش‌خرید، روشی برای تهیه مسکن است که با انگیزه مصرفی- سرمایه‌ای در شرایط عدم‌اطمینان، با ریسک بالا و سرمایه‌گذاری مالی مستقیم، مورد استفاده قرار می‌گیرد. هدف این مطالعه، شناسایی و اولویت‌بندی عوامل مؤثر بر تمایل به تقاضای پیش‌خرید مسکن شهر ایلام و ارائه مدل مفهومی می‌باشد. این تحقیق از نظر هدف، کاربردی و از لحاظ روش تحقیق، آمیخته اکتشافی (کیفی- کمی) می‌باشد. روش گردآوری داده‌ها برای ادبیات تحقیق، کتابخانه‌ای و برای داده‌های اصلی، تحقیق میدانی است. ابزار گردآوری داده‌ها، مصاحبه و پرسشنامه محقق‎ساخته است که روایی آن توسط خبرگان این حوزه و تحلیل‎عاملی تأییدی و پایایی آن از طریق آلفای کرونباخ تأیید شده است. جامعه آماری برای مرحله کیفی، 40 نفر از خبرگان (کارشناسان راه و شهرسازی، بنیاد مسکن، بانک مسکن و مشاوران املاک) شهر ایلام است که با استفاده از روش نمونه‌گیری هدفمند، انتخاب شده‌اند. جامعه آماری مرحله کمّی، خریداران مسکن در حال ساخت است که براساس جدول مورگان، حداقل حجم نمونه،240 نفر تعیین گردید که با روش نمونه‌گیری نمونه‌های در دسترس انتخاب شده است. برای تجزیه‌و‌تحلیل آماری، از نرم‌افزارهای Spss16 و Lisrel 8.5 استفاده شده است. نتایج تحقیق نشان دادند که عوامل اقتصادی، مالی، مالی- رفتاری، انگیزشی، سیاسی و اجتماعی، بر پیش‌خرید مسکن تأثیر دارند و عوامل اقتصادی (فقر، بهره‌وری اقتصادی و بحران اقتصادی) با ضریب 57/4، در اولویت و عوامل سیاسی (سیاست اقتصادی) با ضریب 66/2، در رتبه آخر قرار دارد.</field></doc></add>
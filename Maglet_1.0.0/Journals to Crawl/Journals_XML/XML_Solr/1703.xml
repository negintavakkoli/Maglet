<add><doc><field name="journal_id">10040</field><field name="abstract">امروزه، ازدواج جوانان یکی از چالش‌های اصلی جامعة ایرانی به‌شمار می‌آید. جوانان به دلایل مختلفی از ازدواج دوری می‌کنند و پدیدة تأخیر در سن ازدواج نه به‌منزلة مسئله و مشکلی شخصی، بلکه به‌مثابة مسئله‌ای اجتماعی نمود پیدا کرده است.هدف پژوهش حاضر مقایسة اضطراب اجتماعی و سرمایة روان‌شناختی معلمان زن متأهل و مجرد شهرستان بوکان بود. پژوهش حاضر از نوع علی‌ـ مقایسه‌ای (پس‌رویدادی) است. جامعة آماری شامل دو گروه از معلمان زن مجرد و متأهل در محدودة سنی 25ـ45 و سال تحصیلی 1393ـ1394 بودند. از بین دو گروه از معلمان متأهل 80 نفر و مجرد 80 نفر و در مجموع 160 نفر به روش تصادفی ساده انتخاب شدند. برای جمع‌آوری اطلاعات از پرسش‌نامۀ سرمایة روان‌شناختی مک‏گی (2011) و سیاهۀ فوبیای اجتماعی کانور و همکاران (2000) استفاده شد. نتایج تحلیل واریانس چند‌متغیره بیانگر وجود تفاوت معنادار بین نمره‌های دو گروه از معلمان زن گروه سنی 25 تا 45 متأهل و مجرد در اضطراب اجتماعی و سرمایۀ روان‌شناختی بود. بنابراین، می‌توان نتیجه گرفت که افراد متأهل نسبت به افراد مجرد سطح سرمایة روان‌شناختی بالاتر و اضطراب اجتماعی کمتری دارند.</field></doc></add>
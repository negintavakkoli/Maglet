<add><doc><field name="journal_id">10040</field><field name="abstract">با توجه به افزایش تعداد کاربران شبکة اجتماعی تلگرام در ایران، به‌خصوص در میان اقشار جوان و تحصیل‏کرده، به نظر می‏رسد که مطالعۀ نوع استفاده از این شبکه‏ها، به‏ویژه در فعالیت‏های آموزشی، حائز اهمیت باشد. با توجه به اهمیت موضوع، هدف این تحقیق توصیفی‌ همبستگی بررسی عوامل تأثیرگذار بر قصد استفادۀ دانشجویان از شبکة اجتماعی تلگرام در فعالیت‏های آموزشی با تأکید بر اثر تعدیل‏گری جنسیت بود. جامعۀ آماری این تحقیق ۷۶۷ نفر از دانشجویان کارشناسی ارشد رشته‏های کشاورزی دانشگاه فردوسی مشهد بود که بر پایۀ جدول بارتلت و همکاران (۲۰۰۱)، ۱۹۶ نفر از آنان با روش نمونه‏گیری طبقه‏ای با انتساب متناسب انتخاب شدند. برای گردآوری داده‏ها از پرسش‌نامۀ استاندارد (پس از متناسب‏سازی پرسش‏ها با زمینۀ مرتبط با پژوهش) استفاده شد. نتایج تحقیق گویای آن بودند که دو متغیر برداشت ذهنی از سهولت و مفید‌بودن اثر مثبت و معنا‏داری بر نگرش استفاده از تلگرام در فعالیت‏های آموزشی داشتند، در‌حالی‌که رابطۀ بین برداشت ذهنی از جذابیت با نگرش نسبت به استفاده از تلگرام معنا‏دار نبود. همچنین، نگرش به استفاده از تلگرام اثر مثبت و معنا‏داری بر قصد استفاده از آن در فعالیت‏های آموزشی داشت. نتایج تحلیل گروه‏های چندگانه نشان دادند که از بین چهار رابطۀ بررسی‌شده، فقط اثر تعدیل‏گری جنسیت در رابطۀ بین برداشت ذهنی از سهولت با نگرش به استفاده از تلگرام در فعالیت‏های آموزشی تأیید شد؛ به نحوی که این رابطه برای دانشجویان پسر مثبت و معنا‏دار، ولی برای گروه دانشجویان دختر غیرمعنا‏دار بود.</field></doc></add>
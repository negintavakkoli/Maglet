<add><doc><field name="journal_id">10038</field><field name="abstract">سنگ‌هایی که در معرض فرایندهای هوازدگی از قبیل ذوب - انجماد و تبلور نمک قرار می‌گیرند یکپارچگی خود را از دست داده و در طی زمان معینی تخریب می‌شوند. با افزایش تعداد و شدت چرخه‌های هوازدگی میزان این تخریب نیز بیشتر خواهد شد، هر چند که سرعت تخریب برای انواع مختلف سنگ‌ها متفاوت است. در این مطالعه دوام پذیری ماسه سنگ‌های سازند قرمز بالایی (منطقه آوج، جنوب غرب استان قزوین) در مقابل عملکرد چرخه‌های ذوب - انجماد و تبلور نمک، با استفاده از مدل تابع تخریب مورد ارزیابی قرار گرفته است. برای این منظور تعداد 9 نمونه ماسه سنگ (مشخص شده با حروف A، B، C، CG، S، S 1 ، Tr، Min و Sh) از بخش های مختلف سازند قرمز بالایی (در محدوده آوج – آبگرم) جمع‌آوری شده و پس از تعیین خصوصیات فیزیکی، مکانیکی و کانی‌شناسی، در معرض آزمایش‌های ذوب - انجماد و تبلور نمک قرار داده شدند. مدل تابع تخریب این امکان را به ما می‌دهد که بتوانیم پارامترهای معنی‌داری از قبیل ثابت تخریب و نیمه عمر را برای انواع مختلف سنگ‌ها محاسبه کرده و درباره تخریب آنها اظهار نظر کنیم. نتایج به دست آمده از این مدل نشان می‌دهند که پارامترهای نیمه عمر و ثابت تخریب می‌توانند در کارهای مهندسی و با صرف کمترین هزینه و زمان، جهت تعیین دوام سنگ‌ها به کار روند. همچنین این مدل نشان می‌دهد که سرعت تخریب انواع مختلف ماسه سنگ‌ها متفاوت می‌باشند.</field></doc></add>
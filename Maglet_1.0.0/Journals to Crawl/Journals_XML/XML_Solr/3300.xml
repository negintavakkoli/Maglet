<add><doc><field name="journal_id">10018</field><field name="abstract">نظریه ساخت‌یابی آنتونی گیدنز با رویکردی نو نسبت به ارتباط میان عامل و ساختار، تحولی در حوزة جامعه‌شناسی ایجاد نمود. ساراسون و همکاران (۲۰۰۶ ,Sarason,Dean,Dillard) با به‌کارگیری این نظریه در حوزة کارآفرینی، ساماندهی نوینی از رابطه میان کارآفرین و فرصت معرفی نمودند که در آن، کارآفرین و زمینه فرصت در یک موقعیت هم‌ساخت‌یابی با یکدیگر قرار می‌گیرند. با وجود این، در نظریة آن‌ها و نقدهای مرتبط با آن، بر ضرورت تبیین ماهیت این ساخت‌یابی و فرآیند آن تأکید شده است. این مقاله در پی آن است که با به‌کارگیری پارادایم پژوهشی-انتقادی در ترکیب رویکرد علوم شناختی با جامعه‌شناسی و روان‌شناسی، درکی از ماهیت و فرآیند ساخت‌یابی میان کارآفرین و فرصت ارائه دهد. آها! کارآفرینانه بیان می‌کند که کارآفرین با درک نمودها در دنیای بیرون، بازنمودهای ذهنی را ایجاد می‌نماید و سپس به‌وسیلة همگشت بازنمودهای ذهنی، پیش‌نمود (ایده) واقعیت اجتماعی مطلوب را خلق و برای بیرونی‌سازی آن، تلاش می‌کند. به بیان دیگر به‌واسطة مقولة بازنمود اجتماعی است که کارآفرین از فرصت تاثیر می‌گیرد و با پیاده‌سازی ایده‌اش، بر آن تاثیر می‌گذارد. در واقع آها! کارآفرینانه به دنبال آن است که علاوه بر توسعة نظری، پژوهش‌های تجربی، شیوة آموزش و سیاست‌گذاری در حوزة کارآفرینی را نیز متحول کند.</field></doc></add>
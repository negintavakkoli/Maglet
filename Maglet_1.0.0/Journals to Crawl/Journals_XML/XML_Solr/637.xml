<add><doc><field name="journal_id">10038</field><field name="abstract">زمین‌لغزش نقل واقع شده در منطقه پادنای سمیرم در نزدیکی روستای نقل در ۷۰ کیلومتری جنوب شهر حنا، رخ داده است. این زمین‌لغزش مثلث شکل است. قاعده آن با طول حدود ۷۰۰ متر در سمت غرب و به سمت رودخانه دنگزلو (از سرشاخه‌های رودخانه ماربر)، و فاصله راس آن تا قاعده تقریبا ۶۰۰ متر است. جهت حرکت کلی توده لغزشی نیز از شرق به غرب، و به طرف رودخانه می‌باشد. زمین‌لغزش در سازند بختیاری متشکل از کنگلومرا با میان لایه‌های مارنی رخ داده است. وضعیت زمین‌شناسی زیرسطحی محدوده زمین‌لغزش توسط برداشت‌های مقاومت ویژه الکتریکی دو بعدی با آرایه دوقطبی-دوقطبی مورد مطالعه قرار گرفت. به این منظور سه خط برداشت در جهت حرکت زمین‌لغزش و سه خط برداشت در جهت عمود بر جهت حرکت زمین‌لغزش با فواصل مساوی، در مجموع به طول ۳ کیلومتر طراحی و بر روی آنها اندازه‌گیری‌های مقاومت ویژه الکتریکی صورت گرفت. نتایج مطالعه مقاومت ویژه الکتریکی دو بعدی، وجود لایه مارنی با ضخامت بیش از ۵۰ متر در تمام محدوده زمین‌لغزش را نشان می‌دهد. ضلع شمال‌شرقی زمین‌لغزش توسط گسل محدود شده است، به طوری که شمال شرق آن کنگلومرا و جنوب غرب آن رخنمون مارن قرار دارد. وجود مارن در نزدیکی سطح زمین و در عمق باعث ایجاد دو مکانیزم لغزش یکی نزدیک سطح و دیگری در عمق بیشترشده است. سطح لغزش نزدیک سطح در عمق کمتر از ۲۰ متر شناسایی شده است در حالی که سطح لغزش عمیق در عمق حدود ۵۰ متر قابل تشخیص است. نتایج حاصل از مقاومت ویژه الکتریکی دوبعدی با نتایج چاهک‌های حفر شده مطابقت دارد.</field></doc></add>
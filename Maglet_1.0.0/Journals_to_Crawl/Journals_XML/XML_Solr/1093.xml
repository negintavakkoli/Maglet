<add><doc><field name="journal_id">10042</field><field name="abstract">الگوی مصرف هر جامعه‌ای، نقش برجسته‌ای در دستیابی آن جامعه به توسعه دارد؛ زیرا تغییرات آن، تأثیرات قبل توجهی بر دیگر متغیرهای کلان اقتصادی دارد. انرژی، مهم‌ترین کالایی است که مقوله اصلاح الگوی مصرف و رفتار مصرفی در رابطه با آن، به صورت جدی موضوعیت می‌یابد. با توجه به اینکه بالغ بر نیمی از انرژی در کشور متعلق به بخش خانوار است؛ نقش و جایگاه آن در مصرف انرژی، بسیار مؤثر است. مهم‌ترین مؤلفه تأثیرگذار بر رفتار مصرفی خانوارها، عوامل فرهنگی- اجتماعی هستند و این امر به دلیل وجود نگرش و رفتار مصرفی اعضای خانواده‌هاست که ریشه فرهنگی- اجتماعی دارد. در این تحقیق، سعی شده است تا منابع و نهادهای اجتماعی مؤثر بر رفتار مصرفی جامعه شهری و به تبع آن، کارایی مصرف انرژی خانوار شهری و میزان تأثیرگذاری و اهمیت هر کدام از آنها، مورد ارزیابی قرار گیرد. برای این منظور از روش‌های اسنادی، پیمایشی و تحلیل‌های کیفی استفاده شده است. داده‌های جمع‌آوری شده، مبتنی بر نظر خبرگان این حوزه بودند و با آزمون فریدمن و بهره‌گیری از نرم‌افزار SPSS، تحلیل شدند. نتایج تحقیق نشان دادند نهاد خانواده، از بیشترین میزان تأثیرگذاری برخوردار است و پس از آن، نهاد رسانه و نهادهای آموزشی، اهمیت نسبتا یکسانی دارند. نهادهای دولتی و عمومی، شخصیت‌ها و چهره‌های مطرح اجتماعی و نیز گروه‌های مرجع و دوستی، در رده بعدی هستند که تأثیر نسبتا یکسانی دارند. آخرین منبع اجتماعی، نهادهای مردمی و غیرانتفاعی می‌باشند که نسبت به سایر منابع و نهادهای اجتماعی ذکر شده، از تأثیر کمتری برخوردارند.</field></doc></add>
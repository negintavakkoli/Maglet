<add><doc><field name="journal_id">10042</field><field name="abstract">محوطه باستانی و تاریخی بیستون، یکی از معتبرترین آثار باستانی جهان می‌باشد که در سال ۱۳۸۵ در فهرست آثار برجسته جهانی در یونسکو ثبت گردید. این تحقیق به تعیین ارزش اقتصادی (شامل ارزش ‌تفریحی و ارزش ‌وجودی) مجموعه تاریخی بیستون با استفاده از مدل‌های ارزش‌گذاری لوجیت و پروبیت پرداخته است. جامعه آماری تحقیق، بازدیدکنندگان آثار تاریخی بیستون در سال ۱۳۹۲بود. نتایج تحقیق نشان دادند که تعداد زیادی از بازدیدکنندگان، تمایل به پرداخت مبلغی به عنوان ورودی برای بازدید از این مجموعه و تفریح در فضای اطراف آثار تاریخی هستند. همچنین نتایج نشان دادند که متغیرهای درآمد و سطح تحصیلات در هر دو روش لوجیت و پروبیت، از مهم‌ترین عوامل تأثیرگذار بر میزان WTP بازدیدکنندگان برای بازدید از مجموعه تاریخی بیستون هستند. میزان متوسط WTP محاسبه شده برای ارزش اقتصادی مجموعه آثار تاریخی بیستون براساس مدل‌های لوجیت و پروبیت، به ترتیب ۲/۴۷۶۵۹ ریال و ۵۰۱۴۹ ریال برای هر بازدیدکننده برآورد گردیده است. همچنین با توجه به آمار بازدیدکنندگان مجموعه آثار تاریخی بیستون که اداره میراث فرهنگی استان کرمانشاه آن را ۲۵۰۰۰۰ نفر برای سال ۱۳۹۱ اعلام کرده است و با این فرض که متوسط سالانه هم همین تعداد باشد، ارزش کل سالیانه مجموعه آثار تاریخی بیستون با استفاده از مدل‌های لوجیت و پروبیت، به ترتیب ۱۱۹۱۴۸۰۰۰۰۰ و ۱۲۵۳۷۲۵۰۰۰۰ ریال برآورد گردیده است.</field></doc></add>
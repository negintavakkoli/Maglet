<add><doc><field name="journal_id">10040</field><field name="abstract">در جوامعی از جمله ایران که فرزندآوری جزیی از پایگاه و هویت زنان است و داشتن فرزند منبعی از قدرت زن در خانواده و جامعه محسوب می‌شود، معمولا ناباروری یک مشکل زنانه تلقی می‏شود. از این‏رو زنان نابارور با مسائل و مشکلات خانوادگی و اجتماعی بیشتری نسبت به مردان روبرو می‌باشند. این مقاله در پی بررسی موقعیت زنان نابارور و تأثیرات ناباروری بر جنبه‏های مختلف زندگی آن‌ها است. داده‏های مورد نیاز برای مطالعه از طریق روش‏های کیفی و به وسیله مصاحبه عمیق با ۳۰ زن نابارور در تهران به دست آمده است. 
نتایج مطالعه بیانگر این است که در شرایط ناباروری، زنان با مشکلات متعددی روبرو هستند. تعریف افراد جامعه از ناباروری و شیوه برخورد با افراد و یا زوجین نابارور تأثیر مهمی در این زمینه دارد. افزایش آگاهی‏های عمومی در مورد ناباروری، می‏تواند تا اندازه‌ای زنان نابارور را از مشکلات عدیده‌ای که با آن روبرو هستند مصون داشته و در نهایت به سلامت و پایداری خانوادة این افراد کمک نماید.</field></doc></add>
<add><doc><field name="journal_id">10013</field><field name="abstract">پژوهش حاضر با هدف مطالعه نهادهای مسئول و نظام ارزیابی شایستگی‌های حرفه‌ای مدیران مدارس ایران، مالزی و ایالت کالیفرنیا امریکا به منظور فراهم شدن زمینه نقد و مسئله‌گشایی از برنامه‌های توسعه شایستگی‌های حرفه‌ای مدیران در ایران با بهره‌گیری از تجارب و آموزه‌های کشور مالزی و ایالت کالیفرنیا که در حوزه مطالعات و اصلاحات مدیریت آموزشی پیشرو می‌باشند به انجام رسید. روشی که در این پژوهش مورد استفاده قرار گرفت، روش جرج. زی. اف. بردی در مطالعات آموزش و پرورش تطبیقی مشتمل بر مراحل توصیف، تفسیر، هم‌جواری و مقایسه بود. برای جمع‌آوری اطلاعات و داده‌ها از شیوه مطالعه منابع کتابخانه‌ای شامل اسناد، گزارش‌ها، مطالعات تطبیقی انجام گرفته پیرامون موضوع استفاده شد. یافته‌های پژوهش نشان داد ایده‌ها و انگاره‌های نابی در حوزه موضوع مورد پژوهش در کشور مالزی و ایالت کالیفرنیا وجود دارد که می‌تواند در اصلاح و بهبود نظام توسعه شایستگی‌های حرفه‌ای مدیران مدارس در ایران راه‌گشا باشد. بر اساس یافته‌ها بازنگری در وظایف و کارکردهای نهادهای متولی توصیف، توسعه و ارزیابی شایستگی‌های حرفه‌ای مدیران مدارس و هم‌چنین نظام ارزیابی شایستگی‌های حرفه‌ای مدیران مدارس در کشور به عنوان امر ضروری مشخص شد. در پایان بر مبنای آموزه‌های برگرفته از این مطالعه پیشنهادهایی جهت اصلاح و یادگیری خط مشی‌های مربوطه در ایران ارائه گردید.</field></doc></add>
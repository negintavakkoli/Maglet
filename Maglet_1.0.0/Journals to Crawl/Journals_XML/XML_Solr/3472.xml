<add><doc><field name="journal_id">10018</field><field name="abstract">ارزیابی در صنعت سرمایه‌گذاری ریسک‌پذیر یکی از موضوعات چالشی فعالان و محققان این حوزه است. زمان بسیار محدود ارزیابی، عدم وجود اطلاعات مورد نیاز برای امکان‌سنجی اقتصادی طرح‌های سرمایه‌گذاری ریسک‌پذیر، خطاهای شناختی ارزیاب و ... همگی موجب شده تا ارزیابی طرح‌ها در سرمایه‌گذاری ریسک‌پذیر از دیگر موارد مشابه مجزا گردد و دقت و سرعت در ارزیابی به یکی از مزیت‌های سرمایه‌گذاران ریسک‌پذیر تبدیل شود. در این مقاله تلاش می‌شود تا با استفاده از روش ریاضی تحلیل پوششی داده‌ها، کارآیی متقاطع و روش تصمیم‌گیری ویکور، بخشی از مشکلات ارزیابی به وسیله کاهش زمان غربال‌گری، کاهش تأثیر سلیقه و تعصبات ارزیاب، فراهم کردن امکان تصمیم‌گیری گروهی، فراهم کردن امکان مقایسه تعداد زیاد گزینه‌ها با در نظر گرفتن تعداد زیاد معیارها و وزن آنها، عدم نیاز به تعیین وزن‌ معیارها تعدیل گردد. برای این منظور از طریق مصاحبه با فعالان داخلی سرمایه‌گذاری ریسک‌پذیر معیارهای بومی استخراج شدند و عملکرد مدل ریاضی پیشنهادی با پیاده‌سازی در شرکت سرمایه‌گذاری کارآفرینی هاتف و مقایسه با نظر خبرگان، بررسی گردید. مجموعه‌ معیارهای بومی و همچنین ارائه روش ساده و کارآمد ریاضی تصمیم‌گیری، بدون نیاز به وزن معیارها و یکسان کردن بعد معیارها از جمله دستاوردهای این پژوهش می‌باشد. نتیجه به‌دست‌آمده از مدل برای طرح رتبه اول با نظر ارزیابان شرکت برای اطلاق طرح نمونه به آن، همخوانی داشت البته اطلاعات کافی برای مقایسه رتبه‌بندی سایر طرح‌ها با نظر کارشناسان در دست نبود.</field></doc></add>
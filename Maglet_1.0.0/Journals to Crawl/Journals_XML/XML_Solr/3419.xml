<add><doc><field name="journal_id">10018</field><field name="abstract">مدل کسب و کار به عنوان یک مفهوم نوین مدیریتی در دو دهه گذشته به شدت مورد علاقه پژوهشگران، مدیران اجرایی و تحلیلگران کسب و کار قرار گرفته است. پژوهشگران هنگامی از واژه مدل کسب و کار استفاده می‌کنند که خواهان توصیف منطق خلق ارزش یک سازمان هستند. با توجه به گستردگی دیدگاه‌های مطرح شده درباره مفهوم و کارکرد مدل کسب و کار، پرسشهای زیادی در مورد نسبت این مفهوم باراهبرد، مطرح شده است. مقاله حاضر نخست به بررسی عمیق ادبیات مدل کسب و کار پرداخته و سپس دیدگاه‌های پژوهشگران درباره نسبت راهبرد و مدل کسب و کار را مورد بررسی قرار داده است. در ادامه، با استخراج یک چارچوب مفهومی در قالب یک پژوهش میدانی، ارتباط آرایش اجزای مدل کسب و کار با راهبردهای ژنریک پورتر در سازمان‌های با فناوری پیشرفته مقایسه شده است. برای گروه بندی سازمانها بر اساس انواع راهبرد و مدل کسب و کار از تحلیل خوشه‌ای بهره گرفته شده و سپس به منظور سنجش میزان تناسب ماهیت راهبرد و مدل کسب و کار درآنها عملکرد سازمان‌ها مورد مقایسه قرار گرفته است. نتایج به دست آمده حاکی از آن است که آرایش مدل کسب و کار در سازمان هایی که راهبرد آن‌ها رهبری هزینه است با آرایش مدل کسب و کار سازمان هایی که راهبردآن‌ها تمایز است، تفاوت معنی‌داری دارد.</field></doc></add>
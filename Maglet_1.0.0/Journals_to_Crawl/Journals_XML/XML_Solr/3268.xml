<add><doc><field name="journal_id">10006</field><field name="abstract">همۀ جوامع در معرض رفتارهای نابهنجار قرار دارند. در وضعیت نابهنجار نرخ انواع آسیب­های اجتماعی افزایش می‌یابد و نظم اجتماعی متزلزل می­شود. امروزه یکی از شرایط اساسی ایجاد جامعة سالم، اعتماد اجتماعی بین اعضا، مردم و مسئولان است. در این زمینه، هدف پژوهش حاضر بررسی تأثیر اعتماد اجتماعی بر پتانسیل رفتارهای نابهنجار است. شیوة تحقیق همبستگی و جامعة آماری، شهروندان ۶۵ – ۱۸ سال نواحی شهری و روستایی استان کهگیلویه و بویراحمد بودند که ۴۵۰ نفر به‌عنوان نمونه تعیین و با روش نمونه­گیری خوشه­ای انتخاب شدند. ابزار پژوهش پرسشنامه بود که اعتبار آن با روش‌‌های اعتبار محتوا و اعتبار سازه­ای به روش تحلیل عاملی تأییدی، و پایایی آن به روش کودر ریچاردسون بررسی شد. براساس یافته­های تحقیق، میزان پتانسیل رفتارهای نابهنجار و اعتماد اجتماعی در جامعة مورد مطالعه کمتر از حد متوسط است. نتایج مدل­سازی معادلات ساختاری نیز بیان‌کنندة این است که اعتماد اجتماعی بر پتانسیل رفتار نابهنجار تأثیر منفی دارد و قادر است ۵۶ درصد از تغییرات متغیر وابسته را تبیین کند. همچنین، ضریب تأثیر اعتماد اجتماعی بر پتانسیل رفتارهای نابهنجار (۶۷ / ۰-) است که با توجه به مقدار تی (معادل ۷ / ۸) این ضریب، معنادار است و نشان می­دهد به ازای هر واحد تغییر در اعتماد اجتماعی، ۶۷ / ۰ پتانسیل رفتار نابهنجار در جهت معکوس تغییر به وجود می‌آید.</field></doc></add>
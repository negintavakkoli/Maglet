<add><doc><field name="journal_id">10038</field><field name="abstract">از سبکدانه­ها به منظور کاهش وزن، عایق­کاری حرارتی و صوتی، ساخت فرآورده­های سبک مانند انواع بتن­های ­سبک، ملاتها و اندودها، فرآورده­های قیری و خاک کشاورزی استفاده می‌شود. با توجه به فروان بودن سازندهای شیلی در زونهای مختلف ساختاری ایران و از طرف دیگر ارزشمند بودن منابع خاک رس مورد نیاز برای تولید سبکدانه‌ها از لحاظ زیست محیطی و کشاورزی، شیل‌ها جایگزین مناسبی برای تولید این مصالح­اند. در این مقاله آنالیزهای شیمیایی بر روی شیل‌ها  و مارن­های استان فارس انجام گرفت، سپس با توجه به مطالعات صورت گرفته شیل‌های آرژیلیتی بکت و نورآباد برای حرارت­دهی و تولید سبکدانه‌ها مناسب تشخیص داده شد. سپس برخی خصوصات، فیزیکی، شیمیایی و مکانیکی نمونه­های حرارت داده شده و ویژگی­های اولیه سبکدانه­های تولیدی مورد بررسی قرار گرفت و با سبکدانه­های تولیدی حال حاضر در ایران مقایسه شد. نتایج نشان داد که سبکدانه­های شیل منبسط­شده تولیدی وزن مخصوص کمتر، درصد جذب آب، ارزش فشاری و ضربه­ای بیشتری از لیکا و لیاپور دارند و از لحاظ دانه­بندی و pH  هر سه سبکدانه در یک محدوده قرار دارند. با توجه به نتایج بدست آمده، شیل منبسط­شده تولید شده سبکتر از نمونه­های تولیدی در ایران است اما مقاومت کمتری از آنها دارد و می­توان از آن به عنوان پرکننده، ساخت عایق­های حرارتی و ساختن بتن برای دیوارهای جداکننده و غیرباربر استفاده کرد.</field></doc></add>
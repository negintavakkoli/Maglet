<add><doc><field name="journal_id">10014</field><field name="abstract"> در مدیریت منابع انسانی وجود دو نوع تناسب و همسویی ضروری بر شمرده شده است؛ همسویی عمودی که به هم‌ ‌ جهت بودن راهبردها و اقدامات مدیریت منابع انسانی با راهبردها و اهداف کلان سازمانی اشاره دارد و همسویی افقی که به همسویی درونی بین اقدامات متنوع مدیریت منابع انسانی با هم توجه دارد. با توجه به نتایج اثربخش و هم‌افزای ناشی از اقدامات همسو و یکپارچه منابع انسانی، شناسایی ابعاد شکل‌دهنده و تقویت‌کننده همسویی افقی در اقدامات مدیریت منابع انسانی و ارائه یک مدل مطلوب و جامع برای آن، جزو پژوهش‌هایی است که انجام آن اجتناب‌ناپذیر است. پژوهش حاضر نیز بدین منظور و با استفاده از روش کیفی فرا‌ترکیب صورت گرفته است. مهمترین تعاریف از مفهوم همسویی وهمسویی افقی و نیز مدل‌ها و تئوری‌های مرتبط با آن، که توسط پژوهشگران مختلف ارائه شده، شناسایی و بررسی گردیده و نقاط قوت و ضعف آن‌ها در مقایسه با یکدیگر مشخص و در نهایت مدل پیشنهادی به نحوی طراحی شده که تا حد ممکن تعریف جامعی از همسویی افقی و ابعاد موثر بر تحقق آن را در بین اقدامات مدیریت منابع انسانی در برگیرد. مهمترین مزیت این الگوی پیشنهادی در این است که تمامی تعاریف از مفهوم همسویی و مفاهیم معادل آن و نیز همسویی افقی را بررسی و ترکیب کرده و ابعاد شکل‌گیری همسویی افقی شامل یکپارچگی فرآیندی، یکپارچگی معماری و پیکره‌بندی و یکپارچگی اجرایی را به‌صورت جامع مورد بررسی قرار داده است. </field></doc></add>
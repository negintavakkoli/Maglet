<add><doc><field name="journal_id">10038</field><field name="abstract">طبقه‌بندی توده‌سنگ یکی از معیارهای مهم و کاربردی در طراحی حفریات زیرزمینی و تخمین سیستم‌های نگهداری مربوطه است. دو سیستم Q و RMR از کاربردی‌ترین سیستم‌های طبقه‌بندی توده‌سنگ هستند که برای تعیین دقیق مقدار عددی آنها، بررسی‌های زمین‌شناسی و مطالعات مکانیک سنگی مختلف لازم می‌باشد. با توجه به اهمیت این دو سیستم طبقه‌بندی، پرهزینه و زمان‌بر بودن جمع‌آوری داده‌های لازم به‌منظور تعیین پارامترهای مورد نیاز برای محاسبه آنها، توسعه روابط تجربی معتبر بین دو سیستم مذکور ضروری است. در این تحقیق ابتدا بر اساس تحلیل آماری داده‌های اندازه‌گیری شده در تونل آب‌بر سد آزاد مریوان، روابط تجربی مختلفی به‌صورت خطی، چند جمله‌ای، نمایی، لگاریتمی و توانی بین دو سیستم Q و RMR ارائه شده است. سپس بر اساس شاخص ضریب تصمیم‌گیری، سطح معنی‌داری و آزمون فیشر (F) در تحلیل واریانس (ANOVA)، رابطه لگاریتمی به‌عنوان رابطه معتبر پیشنهاد شده است. رابطه پیشنهادی مشابه با رابطه بینیاوسکی می‌باشد با این تفاوت که در ضرایب آن اصلاحاتی به‌منظور محلی‌سازی رابطه و به‌دست آوردن نتایج بهتر انجام گرفته است. در نهایت، اعتبارسنجی نتایج حاصله با استفاده از شاخص‌های آماری نشان داد که دقت رابطه پیشنهادی در این تحقیق بالاتر از روابط قبلی بوده و تطابق آن با داده‌های واقعی بیشتر می‌باشد.</field></doc></add>
<add><doc><field name="journal_id">10038</field><field name="abstract">به‌‌منظور طبقه‌بندی داده­ها در ساختگاه سد سمیلان، شاخص‌گذاری بر اساس حد آستانه و تبدیل داده­های کیفی به‌کمی، مورد استفاده قرار گرفت. یکی از مبانی کاربردی شاخص‌گذاری در تخمین، کریجینگ شاخص است. در بررسی حاضر، پارامتر­های ژئوتکنیکی (لوژون و شاخص کیفی سنگ)، به‌همراه سازه‌­های مختلف سد، مطالعه شد. بر‌اساس توابع شاخص‌گذاری، پارامتر لوژون به‌چهار شاخص، پارامتر شاخص کیفی سنگ به‌سه شاخص و سازه‌های مختلف سد به‌چهار شاخص تقسیم شد. سپس واریوگرام شاخص برای هر یک از پارامتر­های مذکور محاسبه و خصوصیات واریوگرام استخراج شد. با استفاده از کریجینگ، پارامتر­های مذکور به‌صورت سه‌بعدی تخمین زده شد. بر‌اساس میانگین خطای تخمین کریجینگ نیز پارامتر­های لوژون و شاخص کیفی سنگ به‌چهار شاخص تقسیم شد. تابع تعیین محل حفاری­های اضافه براساس بیشینه سازی شاخص­های لوژون، میانگین خطای تخمین و سازه‌­های مختلف سد و کمینه سازی شاخص کیفی سنگ صورت گرفت و به‌صورت حاصل‌ضرب مقدار کریجینگ شاخص لوژون در مقدار شاخص سازه‌های مختلف سد در شاخص خطای تخمین، تقسیم بر مقدار کریجینگ شاخص خصوصیت کیفی سنگ، تعریف شد. در مطالعه حاضر، بر اساس تابع تعیین محل حفاری­های اضافه، دو گمانه جدید برای تکمیل حفاری­های این سد پیشنهاد شد. نکته قابل توجه این است که تأثیر گمانه­ها بر کاهش خطای تخمین در مراحل اولیه به‌مراتب بیش‌تر از مراحل بعد است و افزایش دو گمانه در برابر بیست و هفت گمانه‌ موجود نمی­تواند خطای تخمین را به‌طور قابل ملاحظه‌ای کاهش دهد ولی عدم قطعیت را در آن مناطق کاهش می­دهد. </field></doc></add>
<add><doc><field name="journal_id">10040</field><field name="abstract">بهبود موقعیت زنان شرطی لازم برای توسعه پایدار می‌باشد. جهت نیل به چنین توسعه‌ای، تلاش زیادی، چه در سطح ملی و چه در سطح بین المللی، برای توانمندسازی زنان انجام گرفته است. بر اثر تحولات و تغییرات اقتصادی و اجتماعی، موقعیت زنان در ایران در دهه‌های اخیر بهبود قابل توجه‌ای را نشان می‌دهد. اگرچه این بهبود همچنین، برای مردان نیز صادق است، شدت و قدرت بیشتر آن برای زنان (در بعضی ز بخش‌های زندگی آن‌ها)، به کمتر شدن شکاف جنسیتی در وضعیت اقتصادی و اجتماعی بین مردان و زنان منجر شده است. این مقاله بر آن است تا با استفاده از داده‌های سرشماری (از سال ۱۳۴۵) و سایر منابع (طرح آمارگیری از ویژگی‌های اقتصادی و اجتماعی خانوارها در ایران که توسط مرکز آمار ایران در سال ۱۳۸۰ انجام شده است) بهبود موقعیت زنان را در مقایسه با مردان مورد تجزیه و تحلیل قرار دهد. یافته‌ها بهبود بیشتر موقعیت زنان در زمینه‌های آموزش، بهداشت و تصمیم گیری در خانواده را نشان می‌دهند. با این حال موقعیت زنان برحسب مشارکت اقتصادی، اجتماعی و سیاسی در جامعه تغییر چندانی را به دنبال نداشته است. تلاش در جهت افزایش عدالت جنسیتی در خانواده‌ها، سیاست‌های جمعیتی و توسعه‌ای دولت جهت افزایش توانمندی زنان، تاکید ویژه دین اسلام بر رعایت حقوق زنان و عدالت جنسیتی، و انگیزه قوی زنان برای بهبود موقعیت خود از مهم‌ترین عوامل تبیین کننده بهبود موقعیت زنان می‌باشند. ماهیت نا متجانس این توانمندسازی می‌تواند عواقب متعددی را به همراه داشته و راهکارهای متفاوتی را مطالبه کند. زنان توانمند از طریق افزایش مهارت‌ها، تخصص‌ها و ایده‌های نو، در طلب مشارکت بیشتر اقتصادی و اجتماعی خواهند بود. با توجه به مشارکت کم آن‌ها، بسترسازی حضور چنین حجم بزرگی از جمعیت نیازمند تغییرات ساختاری در شرایط اقتصادی، اجتماعی و فرهنگی جامعه است. توانمندی بیشتر زنان، در عوض، این بسترسازی را تقویت خواهد کرد. این تعامل به سطوح بالاتری از برابری جنسیتی و توانمندسازی زنان، با توجه به اهداف توسعه هزاره منجر خواهد شد.</field></doc></add>
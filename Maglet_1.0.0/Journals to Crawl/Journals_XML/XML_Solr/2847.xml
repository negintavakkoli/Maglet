<add><doc><field name="journal_id">10014</field><field name="abstract">به دلیل نقش و تاثیر خودکارآمدی بر بسیاری از متغیر‌های رفتاری در محیط کار، پژوهش در مورد آن و شناسایی عوامل تاثیر گذار بر آن مورد توجه پژوهشگران قرار گرفته است. به همین جهت، این پژوهش با هدف بررسی امکان پیش بینی خودکارآمدی از طریق عزت نفس و حمایت سازمانی ادراک شده به اجرا در آمد. روش پژوهش از نوع توصیفی - همبستگی بوده و جامعه‌ی آماری پژوهش را کارکنان شرکت گاز استان اصفهان به تعداد ۷۳۳ نفر تشکیل داده است. نمونه‌ی پژوهش بر اساس جدول حجم نمونه به حجم جامعه آماری میچل و جولی (۲۰۰۷)، شامل ۲۴۸ نفر از کارکنان این سازمان بود که با استفاده از نمونه‌گیری در دسترس انتخاب شدند. ابزارهای پژوهش شامل پرسشنامه‌‌های حمایت سازمانی (آیزنبرگر و همکاران، ۱۹۸۶)، عزت نفس روزنبرگ (۱۹۶۵) و خودکارآمدی عمومی (شرر و مادوکس، ۱۹۸۲) بود. داده‌ها از طریق ضریب همبستگی پیرسون، تحلیل رگرسیون گام به گام مورد تحلیل قرار گرفت. یافته‌ها نشان داد که بین حمایت سازمانی ادراک شده و خودکارآمدی، بین حمایت سازمانی ادراک شده و عزت نفس و بین عزت نفس و خودکارآمدی رابطه معناداری وجود دارد (۰/۰۱p&lt;). همچنین بین حمایت سازمانی ادراک شده، عزت نفس و خودکارآمدی رابطه چندگانه ترکیبی وجود دارد (۰/۰۱p&lt;). حمایت سازمانی ادراک شده و عزت نفس توانستند تا ۳۰ درصد از واریانس خودکارآمدی را تبیین کنند. بنابراین، میتوان چنین نتیجه گیری نمود که برای افزایش خودکارآمدی، می‌توان عزت نفس کارکنان و حمایت سازمانی را افزایش داد.</field></doc></add>
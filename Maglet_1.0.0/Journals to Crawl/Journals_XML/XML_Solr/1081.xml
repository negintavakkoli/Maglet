<add><doc><field name="journal_id">10042</field><field name="abstract"> مقاله حاضر به بررسی نقش و تأثیر نگرش‌ها، سیاست‌ها و عملکردهای دولت محلی (به عنوان یکی از عوامل مؤثر بر تقاضای نیروی کار) بر ساختار و وضعیت اشتغال در شهرهای تهران و مونترال کانادا پرداخته است. روش تحقیق این مطالعه از نوع توصیفی- تحلیلی می‌باشد. جمع‌آوری اطلاعات به شیوه‌های مشاهدات مستقیم، مطالعه اسناد، گزارش‌ها، اطلاعات منتشره از سوی نهادهای رسمی و مصاحبه با کارشناسان داخلی و خارجی به دست آمده است. یافته‌های مطالعه نشان می‌دهد که تفاوت‌های نظام برنامه‌ریزی و سیاست‌های مدیریت شهری دو کشور به طور عام و دو شهر تهران و مونترال به طور خاص در وضعیت و میزان اشتغال و بیکاری، تأثیر بسزایی دارد. این تأثیر هم در بعد کمی و هم در بعد کیفی قابل مشاهده است. نتایج مطالعه تطبیقی نظام مدیریت محلی شهرهای تهران و مونترال بیان می‌دارند که در هر دو شهر، مقوله اشتغال و توسعه فضای کسب و کار به صورت گوناگون مورد توجه قرار گرفته و در هر دو کلان‌شهر مورد مطالعه (اگرچه به طور متفاوت) برنامه‌ها، استراتژی‌ها و اقدامات اجرایی برای ایجاد اشتغال و فعالیت‌های کارآفرینانه انجام شده است. اما در مقایسه، ضعف بسترهای قانونی و حقوقی، مشارکت اندک بخش خصوصی، عدم وجود ارتباط متقابل اقدامات شهرداری‌ها با اسناد و برنامه‌های فرادست و … از جمله مسایل و مشکلات پیش روی نظام مدیریت شهر تهران در ایجاد اشتغال و ساماندهی فضای کسب و کار است؛ لذا شناخت و تبیین ساخت اجتماعی- فرهنگی اشتغال شهری و تأثیر نظام مدیریت محلی بر کم و کیف آن می‌تواند تصمیم‌سازان و تصمیم‌گیران را در ایجاد، ساماندهی و برنامه‌ریزی صحیح اشتغال یاری نماید. 
</field></doc></add>
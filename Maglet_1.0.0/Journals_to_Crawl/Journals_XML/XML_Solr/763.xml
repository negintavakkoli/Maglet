<add><doc><field name="journal_id">10038</field><field name="abstract">کویر یا دریاچه میقان، واقع در شمال شرقی شهرستان اراک، از مارن و رس که در شرایط جوی پر بارش دچار افت شدید مقاومت می­گردد پوشیده شده است. مقاومت این خاک غالبا کمتر از m ۲ / kN۵۰ است. با توجه به پتانسیل بالای این ناحیه برای اجرای پروژه­های عمرانی و صنعتی و نظر به اینکه دیگر روشهای مورد استفاده در خاکهای سست مانند شمع کوبی و … منجر به از بین رفتن امکانات اقتصادی استفاده از این منطقه بکر می­شود، بمنظور استفاده مناسب از زمینهای این منطقه مطالعاتی برای اصلاح و بهبود کیفیت این خاک به کمک افزودن آهک طراحی و به اجرا درآمد. برای این منظور ابتدا آزمایشهای لازم تعیین پارامترهای اساسی، شاخص و مقاومتی بر روی خاک طبیعی اصلاح نشده انجام گرفت. سپس نمونه­های خاک با درصدهای متفاوت آهک مخلوط گشته و آزمایشهای مورد نظر بار دیگری بر روی نمونه­های اصلاح شده به انجام رسید. مهمترین ویژگی­های خاک که در این پژوهش مورد توجه بوده عبارت است از: حدود اتربرگ و ویژگی­های خمیری، پارامترهای مقاومتی از قبیل مقاومت تک محوری، مقاومت برشی، سختی و ویژگی­های تراکمی مانند γ dmax و ω opt. با توجه به آزمایشها و بررسی­های انجام شده، محدوده­های مناسب درصد وزنی آهک برای اصلاح و بهبود ویژگی­های خاک بصورت بهینه معرفی گردید. روابط ریاضی نمایشگر روند تغییرات پارامترهای مهم خاک، مانند ویژگی­های خمیری، پارامترهای مقاومتی و سختی برحسب درصد وزنی آهک مخلوط شده ارائه شد. نتایج این پژوهش نشان می­دهد درصد وزنی بین ۷ الی ۹ درصد به نحو مناسبی موجب کاهش ویژگی­های خمیری و بهبود و ارتقای مقاومت خاک شده در حالیکه درصد وزنی بین ۱ الی ۳ درصد موجب بهبود ویژگی­های تراکمی خاک می­گردد و عملا ۵ تا ۶ درصد وزنی آهک بعنوان درصد وزنی بهتر، مناسب است. </field></doc></add>
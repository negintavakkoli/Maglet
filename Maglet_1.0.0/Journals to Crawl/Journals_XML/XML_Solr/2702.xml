<add><doc><field name="journal_id">10014</field><field name="abstract">این پژوهش به بررسی تأثیر رهبری اصیل و مولفه‌های آن در رابطه با درک ریسک کارکنان و جوّ ایمنی در پتروشیمی ایلام پرداخته است. پژوهش حاضر از جهت هدف، کاربردی و از حیث نحوه گردآوری داده‌ها، توصیفی از نوع پیمایشی است. جامعه آماری شامل کارکنان رسمی و قراردادی پتروشیمی ایلام با حدود 700 نفر پرسنل بود. تعداد 250 نفر از طریق جدول مورگان به روش نمونه‌گیری تصادفی ساده به عنوان نمونه انتخاب گردید. از چهار پرسش‌نامه استاندارد به عنوان ابزار سنجش استفاده شد و جهت تحلیل یافته‌ها از نرم‌افزار PLS استفاده گردید. پایایی ترکیبیِ سازه‌ها بیشتر از 76 درصد بودند و آلفای کرونباخ کل آن 77 درصد به‌دست آمد. همچنین، مقدار روایی همگرای متغیرها بالای 68 درصد بود. یافته‌ها نشان داد که رهبری اصیل، رابطه مثبت و معناداری با جوّ ایمنی دارد و 71 درصد تغییرات جوّ ایمنی را تبیین می‌کند. جوّ ایمنی رابطه منفی و معناداری با ادراک از ریسک داشته و رهبری اصیل، رابطه معنادار و منفی بر ادراک از ریسک دارد. همچنین، نقش شخصیت پاسخگویان به‌عنوان متغیّر تعدیل‌گر بر ادراک کارکنان از ریسک مورد تأیید قرار گرفت. در نهایت، رابطه میانجیِ جوّ ایمنی میان رهبری اصیل و ادراک از ریسک با درصد بالایی نشان داده شد.</field></doc></add>
<add><doc><field name="journal_id">10038</field><field name="abstract">هدف از این پژوهش بررسی تأثیر آهک بر روی خاک‌های باقیمانده محدوده جنوبی روستای فقیره در جنوب شهر همدان است. منطقه مورد مطالعه در دامنه کوه‌های الوند و کیوارستان در جنوب شهر همدان قرار دارد. توپوگرافی منطقه به صورت تپه‌ماهوری بوده و از واحدهای سنگی هوازده تشکیل شده ‌است. به منظور بررسی اثر آهک بر خاک های مورد مطالعه، مقادیر وزن واحد حجم خشک حداکثر، رطوبت بهینه، pH خاک و مقاومت فشاری تک محوری خاک های بهسازی شده با درصدهای مختلف آهک تعیین گردیدند. نتایج به دست آمده نشان می‌دهد که افزایش درصد آهک و دوره عمل‌آوری، باعث افزایش رطوبت بهینه و کاهش وزن واحد حجم خشک حداکثر شده و همچنین خصوصیات مقاومتی خاک بهسازی شده را افزایش می‌دهد. با توجه به نتایج حاصل، درصد آهک بهینه 5% و 7% و زمان عمل‌آوری برای بهسازی خاک‌های منطقه فقیره همدان 28 روز به دست آمده است. سپس تأثیر چرخه‌های انجماد – آب شدن به وسیله‌ی آزمایش‌های مقاومت فشاری تک محوری، برش مستقیم، افت وزنی ناشی از یخبندان و تعیین تورم نمونه‌ها بررسی گردید. نتایج به دست آمده نشان دهنده کاهش مقاومت فشاری تک محوری در چرخه‌های انجماد – آب شدن می‌باشد. در این راستا چسبندگی نمونه‌ها کاهش و زاویه اصطکاک داخلی نمونه‌ها افزایش می‌یابد و همچنین افت وزنی و تورم ناشی از یخبندان نمونه‌های بهسازی شده کمتر از نمونه‌های خاک پایه است.</field></doc></add>
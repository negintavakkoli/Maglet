<add><doc><field name="journal_id">10038</field><field name="abstract">گسترش روزافزون زیرساخت‌های مهندسی جهت تامین نیازهای بشر در ارتباط مستقیم با نیاز به خاک مقاوم جهت اجرای ساخت و سازها است. از طرفی اهمیت مسائل زیست محیطی باعث شده تا همواره تقاضا برای روش‌های جدید و سازگار با محیط زیست برای بهسازی و تقویت خاک افزایش یابد. روش رسوب بیولوژیکی کربنات کلسیم (MICP) به عنوان یکی از روش‌های سازگار با محیط زیست مورد توجه محققین می‌باشد. این پژوهش با هدف مطالعه‌ی آزمایشگاهی تاثیر MICP بر مقاومت تک محوره‌ی ماسه‌های کربناته انجام شده است. از این رو نمونه هایی از خاک ماسه‌ای کربناته بوشهر ساخته شد و پس از تزریق باکتری و محلول سیمانی عمل‌آوری گردید. سپس بر روی آن‌ها آزمایش تک محوره جهت ارزیابی مقاومت فشاری انجام گرفت. همچنین تاثیر پارامترهای غلظت محلول سیمانی و زمان عمل آوری بر نتایج روش MICP بررسی شد. نتایج به دست آمده نشان می‌دهد که حداکثر مقاومت تک محوره‌ی ماسه تثبیت شده با MICP در حدود ۵/۳ کیلوگرم بر سانتیمترمربع می‌باشد که نشانگر عملکرد مناسب روش MICP در بهسازی ماسه کربناته است. میزان مقاومت تک محوره به غلظت محلول سیمانی بستگی دارد. نمونه‌های تثبیت شده با غلظت محلول سیمانی بالاتر نسبت به نمونه‌های تثبیت شده با غلظت محلول سیمانی کمتر مقاومت تک محوره‌ی بیشتری داشتند. زمان عمل‌آوری بیش از ۱۴ روز، تاثیر قابل توجهی در افزایش مقاومت تک محوره نداشت.</field></doc></add>
<add><doc><field name="journal_id">10038</field><field name="abstract">تعیین دقیق پارامترهای ژئوتکنیکی توده‌سنگ با استفاده از نتایج اکتشافات ژئوتکنیکی شامل: آزمایش‌های آزمایشگاهی و برجا، روابط تجربی، بررسی‌های زمین‌شناختی مهندسی و مشاهدات صحرایی انجام می‌شود. توده‌سنگ مسیر تونل‌های پنستاک سد رودبار لرستان از سازندهای دالان، میلا و هرمز تشکیل شده است که به طور عمده از سنگ‌های آهک تا آهک مارنی، دولومیت، شیل و مارن تشکیل شده‌ و از ساختار زمین‌شناختی پیچیده‌ای برخورداراست. در این تحقیق طبقه‌بندی توده‌سنگ مسیر تونل‌ها‌ی پنستاک بر اساس داده‌های اندازه‌گیری شده، با استفاده از سیستم‌های طبقه‌بندی مهندسی RMR، Q و GIS انجام شده است. سپس با استفاده از این داده‌ها رابطه‌ی جدیدی بینRMR - Q برای منطقه مورد مطالعه ارائه شد. روابط تجربی مختلفی بر اساس RMR، Q و GIS برای تخمین پارامترهای ژئوتکنیکی وجود دارد که این روابط، هر کدام برای نواحی و سازندهای خاصی می‌تواند نتیجه بهتری بدهد. در این تحقیق با استفاده از تحلیل نتایج حاصل از آزمایش‌های دیلاتومتری، مطالعات آزمایشگاهی و مطالعه بیش از ۲۵ حلقه چاه و چاهک، پارامترهای مدول تغییرشکل‌پذیری، چسبندگی و زاویه اصطکاک داخلی سنگ‌های سازند دالان ارزیابی شد. سپس با کالیبره کردن روابط تجربی با استفاده از داده‌های اندازه‌گیری شده‌ی سازند دالان، پارامترهای ژئوتکنیکی سازندهای میلا و هرمز با صحت و دقت بیشتری تخمین زده شد.</field></doc></add>
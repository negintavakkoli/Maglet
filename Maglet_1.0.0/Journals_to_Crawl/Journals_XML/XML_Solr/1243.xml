<add><doc><field name="journal_id">10042</field><field name="abstract">در دنیای امروز فرایندمحوری به عنوان یک عامل اثربخش و جاذب برای سازمان‌ها ضرورت پیدا کرده است، به طوری که از این مفهوم به عنوان مهمترین ایده مدیریتی در بیست سال اخیر نام می‌برند. یکی از حوزه‌هایی که ضرورت پیاده‏سازی چنین رویکردی به شدت در آن احساس می‌شود، مدیریت شهری است. در ایران سازمان‏های متعددی با مقوله مدیریت شهری مرتبط می‌باشند اما یکی از مهمترین این سازمان‌ها که سهم زیادی در مدیریت شهری دارد، وزارت راه و شهرسازی است. هدف پژوهش حاضر بررسی میزان پذیرش فرایندمحوری به منظور پیاده‏سازی مهندسی مجدد فرایندها در وزارت راه و شهرسازی است. این پژوهش از نظر هدف از نوع پژوهش‌های کاربردی و از لحاظ گردآوری و تجزیه و تحلیل اطلاعات، توصیفی و از نوع تحقیقات، پیمایشی است. جامعه آماری پژوهش را مدیران و کارکنان ستادی مسکن و شهرسازی در سه معاونت شهرسازی و معماری، معاونت توسعه و مدیریت منابع و معاونت مسکن و ساختمان تشکیل می‌دهد. تعداد ۱۳۵ نفر، به عنوان نمونه با شیوه نمونه‏گیری طبقه‏ای انتخاب شدند و از پرسشنامه مربوط به مهندسی مجدد فرایندها به عنوان ابزار جمع‌آوری داده، استفاده شد. برای تجزیه و تحلیل داده‌ها از آزمون t مستقل، آزمون t تک نمونه‏ای و از آزمون تحلیل واریانس و آزمون تعقیبی شفه برای تعیین تفاوت بین گروه‌ها استفاده گردید. نتایج حاصل نشان داد که بین وضعیت موجود وزارت راه و شهرسازی با وضعیت مطلوب آن از لحاظ پذیرش فرایندمحوری تفاوت معناداری وجود دارد. همچنین نتایج نشان داد که بین مدیران و کارکنان در بخش‌های مورد بررسی در این پژوهش در زمینه پذیرش فرایندمحوری تفاوت معناداری وجود دارد. </field></doc></add>
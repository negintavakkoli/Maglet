<add><doc><field name="journal_id">10001</field><field name="abstract"> هدف:  استفاده‌کنندگان صورت‌های مالی، سود را مبنایی برای اتخاذ تصمیم­های اقتصادی به کار می­برند که برای مفیدبودن در اخذ تصمیم‌های سرمایه­گذاران باید ویژگی­هایی ازجمله به‌هنگام‌بودن داشته باشد. ساز و کارهای حاکمیت شرکتی با افشای اطلاعات مالی شفاف، مشکلات نمایندگی را به حداقل می‌رساند. هدف این پژوهش، بررسی تأثیر ساز و کارهای حاکمیت شرکتی در به‌هنگام‌بودن اطلاعات سود در شرکت‌های پذیرفته‌شده در بورس اوراق بهادار تهـران است.
 روش:  به‌هنگام‌بودن سود به‌عنوان یک ویژگی کیفی و نمادی از تغییر در ارزش بازار سهام و ساختار مالکیت (تمرکز مالکیت، مالکیت دولتی) و استقلال اعضای هیأت‌مدیره به‌عنوان ساز و کارهای حاکمیت شرکتی در نظر گرفته شده است. آزمون فرضیه‌های پژوهش با رویکرد تحلیل داده‌های تابلویی و به‌کارگیری نمونـه‌ای شامل 76 شـرکت پذیرفته‌شده در بورس اوراق بهادار تهـران بین سال‌های 1385 تا 1393 انجام شد.
 نتایج:  نتایج پژوهش نشان داد تمرکز مالکیت، تأثیر مثبت و معناداری در به‌هنگام‌بودن سود دارد؛ به عبارتی، هرچه تمرکز در مالکیت افزایش یابد، سود حسابداری شرکت­ها به‌هنگام‌تر است، همچنین مالکیت دولتی، اثر منفی و معناداری در به‌هنگام‌بودن سود دارد؛ ولی استقلال هیأت‌مدیره در به‌هنگام‌بودن سود، تأثیری ندارد.</field></doc></add>
<add><doc><field name="journal_id">10018</field><field name="abstract">امروزه نوآوری یکی از مزیت‌های اصلی برای حیات سازمان‌های آموزشی بویژه دانشگاه‌ها است. پژوهش حاضر با هدف بررسی تفاوت‌های موجود در دانشگاه‌های مختلف ایران در نوآوری سازمانی و تاثیر ساختار و فرهنگ انجام شد. به این منظور، بر اساس اهداف و ماموریت‌های تعریف شده، دانشگاه‌های ایران به ۴ گروه آزاد اسلامی، پیام نور، جامع علمی- کاربردی و دانشگاه‌های دولتی طبقه بندی شدند و مدیران و کارکنان سازمان مرکزی این دانشگاه‌ها جامعه آماری این پژوهش را تشکیل دادند. مدل مفهومی و فرضیه‌های پژوهش با مطالعه ادبیات موضوع طراحی گردید و جمع آوری داده‌ها، آزمون مدل و فرضیه‌ها، با ابزار پرسشنامه و روش معادلات ساختاری انجام شد. نتایج نشان داد که در دانشگاه پیام نور میان تمامی متغیرها، ارتباط دو به دو مثبت و معنادار وجود دارد. در دانشگاه علمی-کاربردی میان نوآوری-فرهنگ و نوآوری-ساختار ارتباط معنادار مشاهده شد و در دانشگاه تهران (به عنوان نماینده دانشگاه‌های دولتی) ارتباط مثبت و معنادار بین فرهنگ و نوآوری وجود داشت. در مورد دانشگاه آزاد، تنها میان فرهنگ و نوآوری ارتباط معنادار مشاهده گردید. با اجرای مدلسازی معادلات ساختاری، میزان تاثیر متغیرهای مکنون (ساختار) بر متغیرهای مکنون درونزا (فرهنگ و نوآوری) مورد بررسی قرار گرفت که نتایج نشان می‌داد ساختار به طور مستقیم بر نوآوری در سازمان مرکزی این دانشگاه‌ها تاثیر ندارد اما تاثیر معنادار ساختار بر فرهنگ و از سوی دیگر تاثیر بسیار معنادار فرهنگ بر نوآوری سازمانی به این نتیجه منتهی شد که ساختار سازمانی به واسطه تاثیر بر فرهنگ، می‌تواند بر نوآوری سازمانی در سازمان مرکزی دانشگاه‌های ایران تاثیرگذار باشد.</field></doc></add>
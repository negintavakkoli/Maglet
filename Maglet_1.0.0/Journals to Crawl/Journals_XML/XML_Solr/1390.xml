<add><doc><field name="journal_id">10005</field><field name="abstract">هدف کلی پژوهش حاضر بررسی تعیین‌کننده‌های ارتقای فضیلت سازمانی در مراکز آموزشی درمانی شهر تبریز است. برای این منظور فضیلت سازمانی براساس مدل پژوهش کمرون و همکاران (2004) و عوامل مؤثر بر ارتقای فضیلت سازمانی  براساس مطالعه کتب و مقالات مرتبط و با مبنا قرار دادن پژوهش نجف بیگی و همکاران (1393) در ۳۱ عامل به صورت اولیه شناسایی شد. جامعة آماری پژوهش حاضر کارکنان بیمارستان‌های دولتی تبریز است و حجم نمونة آماری براساس فرمول کوکران ۳۶۲ نفر برآورد و از روش نمونه‌گیری تصادفی طبقه‌ای استفاده شده است. ابزار جمع‌آوری اطلاعات پرسشنامه است که پس از سنجش روایی و پایایی و اطمینان از آن در اختیار نمونة آماری قرار گرفت. برای تجزیه و تحلیل داده‌های آماری از آزمون رگرسیون خطی چندگانه استفاده شد. نتایج حاصل از آزمون برابری میانگین با عدد 3 در سطح معنی‌داری ۰۵/۰ نشان می‌دهد که میانگین به دست آمده برای فضیلت سازمانی از سطح متوسط، بالاتر و در سطح مطلوبی قرار دارد. براساس نتایج حاصل از تخمین مدل رگرسیون خطی، حدود ۶۵ درصد تغییر در فضیلت سازمانی با متغیرهای مستقل موجود در مدل توضیح داده می‌شود. همچنین متغیرهای ساختار سازمانی، منابع انسانی، محیط اختصاصی و محیط عمومی به ترتیب با ضریب تبیینی ۲۷۸/۰، ۱۳۶/0، ۴۸۷/۰ و ۱۵۴/0 بر فضیلت سازمانی مؤثرند.</field></doc></add>
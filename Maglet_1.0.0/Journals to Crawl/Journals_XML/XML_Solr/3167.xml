<add><doc><field name="journal_id">10014</field><field name="abstract">پژوهش حاضر با هدف بررسی عوامل تأثیرگذار بر تعهد سازمانی و نقش عدالت سازمانی در ارتقای آن انجام گرفته است. لذا، از حیث هدف، کاربردی محسوب می‌شود. جامعه آماری تحقیق شامل کارکنان متخصص شاغل در شرکت‌های پتروشیمی واقع در منطقه ویژه اقتصادی انرژی پارس (عسلویه) بود و حجم نمونه بر اساس فرمول کوکران، ۲۶۰ نفر به‌دست آمد. پژوهش در دو مرحله انجام گرفت؛ در مرحله اول، جهت شناسایی عوامل تأثیرگذار بر تعهد سازمانی از پرسش‌نامه محقق ساخته با ضریب آلفای کرونباخ ۰/۸۳۱استفاده گردید. به­ کمک تحلیل عاملی ۲۵ مؤلفه تأثیرگذار بر تعهد سازمانی با ضریب تبیین۷۵٪ و در چهار دسته کلی ۱) عوامل ساختاری/ مدیریتی ۲) عوامل مرتبط با شغل ۳) عوامل محیطی و فیزیکی و ۴) عوامل فردی شناسایی گردیدند. یافته­‌های حاصل نشان داد که مؤلفه «رعایت عدالت سازمانی» از دسته عوامل «ساختاری/ مدیریتی» بیشترین درجه تأثیرگذاری را در تعهد سازمانی دارد. در مرحله دوم پژوهش به بررسی نقش عدالت سازمانی در تعهد سازمانی پرداخته شد. داده‌ها به‌کمک پرسش‌نامه‌‌های تعهد سازمانی آلن و می‌یر (۱۹۹۰) و عدالت سازمانی نیهوف و مورمن (۱۹۹۳) با ضرایب آلفای کرونباخ به ­ترتیب ۰/۷۸۶ و ۰/۸۳۵ جمع‌آوری شد و به‌منظور تحلیل آنها از ضریب همبستگی پیرسون، تحلیل رگرسیون، آزمون تی و تحلیل واریانس استفاده گردید. نتایج حاکی از آن بود که بین عدالت سازمانی و تعهد سازمانی در سطح اطمینان ۹۹٪ رابطه مثبت و معناداری وجود داشته و رعایت عدالت سازمانی تأثیر چشمگیری در ارتقای تعهد سازمانی کارکنان متخصص در شرکت ­های پتروشیمی واقع در منطقه عسلویه دارد.</field></doc></add>
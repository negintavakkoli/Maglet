<add><doc><field name="journal_id">10038</field><field name="abstract">برای درک ارتباط میان ویژگی­های مهندسی با ویژگی­های سنگ­شناسی، تعداد هشت نمونه از کنگلومراهای سازند قم در منطقه فامنین واقع در شمال­خاور استان همدان گردآوری شد. نمونه­ها برای تعیین مقاومت فشاری تک­محوری، شاخص مقاومت بار نقطه­ای، مدول الاستیسیته، تخلخل و چگالی خشک و اشباع تحت آزمون­های آزمایشگاهی قرار گرفتند. همچنین برش‌های نازک میکروسکوپی نمونه­ها، برای تعیین ویژگی­های­ سنگ­شناسی، پارامترهای بافتی و کانی­شناسی، مورد بررسی قرار گرفتند. در این پژوهش بر پایه نتایج تجزیه و تحلیل­های آماری، روابط پیش­بینی کننده چند­متغیره برای برآورد ویژگی­های فیزیکی و مکانیکی با به­کارگیری ویژگی­های سنگ­شناسی و بافتی توسعه داده شده­اند. این مطالعه نشان می‌دهد که تاثیر پارامترهای بافتی بر روی ویژگی­های مهندسی، مهم­تر از ترکیب کانی­شناسی می­باشد. همچنین مشخص گردید که آرایش هم‌جوار P p , Packing Proximity))، آرایش چگالی (Packing Density (P d ,، شکل دانه­ها، میانگین اندازه دانه­ها و مقدار سیمان و زمینه، ویژگی­های بافتی هستند که تاثیر چشمگیری بر روی ویژگی‌های فیزیکی و مکانیکی نمونه­ها دارند. در مطالعه حاضر رگرسیون چند­متغیره خطی در چهار گام مختلف، شامل ترکیبات مختلفی از ویژگی­های سنگ­شناسی به عنوان پارامترهای ورودی برای هر ویژگی مهندسی، مورد استفاده قرار­گرفته است. سرانجام بهترین رابطه­ها برای پیش­بینی ویژگی­های مهندسی ارائه شده است.</field></doc></add>
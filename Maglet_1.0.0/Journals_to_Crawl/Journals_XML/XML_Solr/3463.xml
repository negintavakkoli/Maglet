<add><doc><field name="journal_id">10018</field><field name="abstract">تحقیق حاضر در پی به‌کارگیری فرایند درس‌آموزی برای تحلیل سیاست‌های توسعه صنعت هوافضا در نه منطقه جهان و یادگیری از آن‌ها است. این تحلیل با به‌کارگیری روش متن‌کاوی روی اسناد سیاستی صنعت هوافضا و دو زیرحوزه سیاستی مرتبط یعنی علم، فناوری و نوآوری و دفاع انجام شده است و قلمرو آن مناطق اتحادیه اروپا، انگلستان، امریکا، برزیل، ترکیه، رژیم صهیونیستی، روسیه، ژاپن-کره جنوبی، و هند- پاکستان بوده است. پس از تحلیل فراوانی واژه‌ها، ترسیم شبکه هم‌رخدادی کلمات و خوشه‌بندی این شبکه برای مجموع اسناد سیاستی گردآوری‌شده، شبکه‌های هم‌رخدادی برای هریک از مناطق نه‌گانه به‌طور مجزا ترسیم و تحلیل شده‌اند و مهم‌ترین نکات سیاستی استخراج شده است. در نهایت مهم‌ترین درس‌آموخته‌ها برای سیاست‌گذاری در صنعت هوافضای جمهوری اسلامی ایران ارائه شده است. جهت‌گیری به سمت تحقیقات کاربردی و کاربردی کردن تحقیقات؛ ارتباط دولت، صنعت و دانشگاه؛ یکپارچه‌سازی سیاست‌ها و برنامه‌ها؛ استفاده از ظرفیت‌های دیپلماسی علم و فناوری؛ استفاده بهینه از منابع؛ برنامه‌ریزی دقیق و زمان‌مند برای نوآوری‌ها و فناوری‌های آینده؛ توسعه برنامه‌های مهارت‌آموزی؛ توجه ویژه و فراگیر به کاربردها و خدمات مشاهده زمین؛ ایجاد خوشه‌های تخصصی هوافضا و استفاده از ظرفیت‌های مناطق؛ تنوع‌بخشی به منابع تأمین مالی؛ تلاش برای بومی‌سازی محصولات و سامانه‌های هوافضا در کشورهای در حال توسعه؛ و نگاه سیستمی به سیاست‌گذاری علم، فناوری و نوآوری درس‌هایی هستند که از اسناد سیاستی تحلیل‌شده در این تحقیق می‌توان آموخت.</field></doc></add>
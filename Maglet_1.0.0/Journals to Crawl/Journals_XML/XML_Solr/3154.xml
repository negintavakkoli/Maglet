<add><doc><field name="journal_id">10014</field><field name="abstract">این پژوهش با هدف بررسی و مقایسه رضایتمندی کارکنان شرکت ملی نفت از دوره‌های آموزشی مجازی و حضوری، به روش توصیفی -  مقایسه‌ای با دو گروه مطالعه و مقایسه انجام شده است. نمونه تحقیق، 108 نفر از کارکنان شرکت نفت که در سال 94 در دوره‌های آموزش مجازی شرکت کرده بودند به عنوان گروه مطالعه و به همین تعداد نیز از بین شرکت کنندگان در دوره‌های آموزش حضوری به عنوان گروه مقایسه از 5 استان کشور انتخاب شدند. میزان رضایتمندی از دوره‌های آموزشی، طی پرسشنامه محقق ساخته مورد سنجش قرار گرفت. داده‌ها با استفاده از روش‌های آمار توصیفی (میانگین، انحراف معیار، نمودار) و آمار استنباطی (آزمون‌های کالموگورف اسمیرانف و یومان–ویتنی) مورد تحلیل قرار گرفتند. نتایج آزمون‌ها نشان داد که بین رضایتمندی از آموزش‌های مجازی و حضوری در سطح اطمینان 99/0 تفاوت معنی داری وجود دارد. بنابراین، می‌توان نتیجه گرفت که «رضایتمندی از دوره‌های آموزشی مجازی بیشتر از دوره‌های آموزش حضوری است». همچنین، بررسی ابعاد سه گانه رضایتمندی از آموزش (محتوا، شیوه ارائه و بازخورد) نشان داد که «رضایتمندی از محتوای دوره، شیوه ارائه و بازخورد دوره‌های آموزش مجازی بیشتر از دوره‌های آموزش حضوری است».</field></doc></add>
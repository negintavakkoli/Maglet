<add><doc><field name="journal_id">10018</field><field name="abstract">سرریزهای فناورانه، همواره به عنوان یکی از مهمترین آثار سرمایه‌گذاری مستقیم خارجی در سطح اقتصاد خرد مطرح بوده است. در پژوهش حاضر تلاش شده است تا موضوع ایجاد سرریزها و عوامل تعیین‌کننده آن‌ها در مناطق آزاد مورد مطالعه قرار بگیرد. با توجه به شرایط مناطق آزاد ایران، سرریز فناورانه در قالب پیوندهای عمودی به عنوان متغیر وابسته پژوهش و عوامل موثر بر سرریز فناورانه شامل انجام فعالیت‏‌های تحقیق‌وتوسعه، وجود نیروی انسانی متخصص و ماهر، دسترسی به فناوری اطلاعات و ارتباطات، و وجود مراکز ارائه خدمات علمی و فنی به عنوان متغیرهای مستقل انتخاب شدند. جامعه پژوهش را کارشناسان شاغل در شرکت‏های سرمایه‌گذار خارجی در مناطق آزاد ایران تشکیل دادند. ابزار جمع‌آوری داده‌ها، پرسش‌نامه بود و روش حداقل مجذورات جزیی برای آزمون فرضیه‌ها به‌کارگرفته شد. نتایج نشان دادند که تمامی عوامل یادشده بر ارتقاء پیوندهای عمودی در مناطق آزاد کشور تاثیر مثبت و معنا‏داری دارند.</field></doc></add>
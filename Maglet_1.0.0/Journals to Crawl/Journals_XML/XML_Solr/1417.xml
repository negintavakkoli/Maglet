<add><doc><field name="journal_id">10005</field><field name="abstract">با توجه به اهمیت منابع انسانی، سازمان‌های امروزی برای جذب و نگهداری نیروی انسانی بر سر ارائة برنامه‌های رفاهی و میزان توجه به کارکنان رقابت کرده و روی اجرا و بهبود برنامه‌های حمایت از کارکنان سرمایه‌گذاری و تلاش می‌کنند تا حد امکان تسهیلات و امکانات رفاهی مناسبی را برای کارکنان خود فراهم نمایند و به همین علت سازمان‌ها باید چهرة رفتاری جدیدی به خود گیرند و به سمت حمایتگری پیش بروند. هدف این پژوهش طراحی و تبیین مدل سازمان حمایتگرا در جمعیت هلال‌احمر جمهوری اسلامی ایران است. پژوهش‌ حاضر مطالعه‌ای توصیفی، پیمایشی است که 945 تن از کارکنان جمعیت هلال‌احمر کشور در آن شرکت کرده و داده‌ها به روش تحلیل عاملی مورد تجزیه و تحلیل قرار گرفتند. نتایج پژوهش‌ حاکی از آن است که وجود عدالت سازمانی و حمایت سرپرستان با سازمان حمایتگرا مرتبط هستند. همچنین پرداخت‌های مناسب، فرصت ارتقا، استقلال در کار، امنیت شغلی، نبودن فشار نقش و آموزش شغلی، نیز با سازمان حمایتگرا در ارتباط هستند و نهایتاً ارزش‌ها و باورهای دینی، همدلی سازمانی و مدیریت مشارکتی ازجمله متغیرهای دیگر مرتبط با سازمان حمایتگرا هستند.</field></doc></add>
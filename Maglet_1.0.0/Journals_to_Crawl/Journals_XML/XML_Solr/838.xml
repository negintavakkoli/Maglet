<add><doc><field name="journal_id">10038</field><field name="abstract">امروزه تغییر ویژگی­های ژئوتکنیکی خاک در نتیجه آلودگی بوسیله مواد نفتی به عنوان یکی از چالش­های مهندسین ژئوتکنیک مورد توجه قرار گرفته است. در این مطالعه در نظر است با انجام یک سری آزمایش برش مستقیم بزرگ مقیاس روی خاک­های درشت دانه شنی آلوده به نفت گاز، تاثیر این آلودگی بر پارامترهای مقاومت برشی و رفتار برشی آنها مورد بررسی قرار گیرد. بر این اساس آزمایش­های برش مستقیم بزرگ مقیاس (۳۰×۳۰ سانتیمتر) در شن خوب دانه‌بندی شده رس­دار در درصد آلودگی‌های ۰، ۳، ۶، ۹ و ۱۲ در دو سطح تنش قائم مختلف (معرف اعماق کم و زیاد) و در دو حالت تراکمی متفاوت انجام گرفته است. نتایج نشان می­دهد در خاک با تراکم کمتر (وزن واحد حجم ۱۷ کیلونیوتن بر متر مکعب)، با افزایش آلودگی زاویه اصطکاک داخلی ابتدا کاهش و سپس در حد معینی ثابت می­ماند. در حالی که در خاک با تراکم بیشتر (وزن واحد حجم ۱۹ کیلونیوتن بر متر مکعب) با افزایش آلودگی، مقدار زاویه اصطکاک داخلی ابتدا ثابت و سپس به مقدار معینی کاهش و نهایتا ثابت می­ماند. همچنین افزایش آلودگی بیش از ۹٪ تاثیری در مقدار زاویه اصطکاک داخلی خاک ندارد. از نقطه نظر چسبندگی خاک نیز در هر دو حالت تراکمی، با افزایش آلودگی (تا ۹٪) تا حد معینی افزایش می­یابد و بعد از آن ثابت می­ماند. همچنین علی رغم تغییر مقدار زاویه اتساع با درصد آلودگی، در هر دو حالت تراکمی و در سطوح تنش مختلف، رفتار کلی انقباضی یا انبساطی خاک ثابت می­ماند.</field></doc></add>
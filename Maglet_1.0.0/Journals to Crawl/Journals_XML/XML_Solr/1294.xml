<add><doc><field name="journal_id">10042</field><field name="abstract"> پارک ملت شهر مشهد مقدس، به دلیل دارا بودن جاذبه‌های زیاد، از پارک‌های توریستی و گردشگری مهم کشور به شمار می‌رود؛ بنابراین، مطالعه ارزش تفریحی آن می‌تواند در پیش‌بینی نیازها و کمبودها و توسعه گردشگری این پارک، مؤثر باشد. این پژوهش، ارزش‌ تفریحی پارک ملت مشهد مقدس و میزان تمایل به پرداخت بازدیدکنندگان این پارک را با استفاده از روش ارزش‌گذاری مشروط و پرسشنامه انتخاب دوگانه، تعیین می‌کند. جامعه آماری پژوهش، بازدیدکنندگان پارک ملت می‌باشد. حجم نمونه ۲۲۲ نفر می‌باشد که براساس روش نمونه‌گیری در دسترس، انتخاب شده‌اند. برای بررسی تأثیر متغیرهای توضیحی بر میزان تمایل به پرداخت بازدیدکنندگان، از مدل لاجیت، استفاده گردید و براساس روش حداکثر درست‌نمایی، پارامترهای این مدل، برآورد شده است. نتایج تحقیق نشان دادند ۷۸/۷۴ درصد افراد بررسی شده، حاضر به پرداخت مبلغی برای استفاده تفریحی از پارک ملت هستند و متوسط تمایل به پرداخت بازدیدکنندگان برای ارزش تفریحی این پارک، ۴۸/۹۸۴۹ ریال برای هر بازدید، به دست آمده است. همچین ارزش کل تفریحی سالانه آن، ۱۰۱۰ ۴۶۲۳۷/۲ ریال برآورد شده است. متغیرهای میزان پرداخت پیشنهادی و هزینه هر بار ایاب و ذهاب، تأثیری منفی و متغیرهای کیفیت پارک، وضعیت تأهل، مدت زمان مطالعه در هفته، گرایش‌های ‌ محیط زیست‌ و جنسیت، تأثیری مثبت بر میزان تمایل به پرداخت داشته‌اند. نتایج، بیانگر این هستند که مردم به اهمیت پارک‌های شهری، آگاه هستند و تمایل به پرداخت قابل توجهی وجود دارد که می‌تواند مسئولان را در برنامه‌ریزی و مدیریت پارک، یاری دهد. 
</field></doc></add>
<add><doc><field name="journal_id">10008</field><field name="abstract">هدف این پژوهش، اولویت‌بندی توانمندسازهای ناب- چابکی در صنایع غذایی و آشامیدنی استان قزوین با روش ترکیبی FLinPreRa-FQFD است، به‌طوری‌که امکان ارزیابی مستقیم تأثیر توانمندسازهای ناب- چابکی بر ویژگی‌های آن فراهم شود و با تعداد زوج مقایسة کمتر و حفظ سازگاری در اولویت‌بندی، به بهبود در تصمیم‌گیری منجر شود. در این پژوهش، بعد از مطالعة مبانی نظری و پیشینة موضوع ناب- چابکی، ویژگی‌ها و توانمندسازهای آن تعیین شدند و چارچوبی برای اولویت‌بندی این شاخص‌ها و همچنین مزایای رقابتی عمدة موجود در ادبیات پژوهش، طراحی شد. 38 شرکت از صنایع غذایی و آشامیدنی در استان قزوین، مبنای پژوهش قرار گرفتند. یافته‌های پژوهش بیانگر این است که مزیت رقابتی «هزینه» مهم‌ترین مزیت رقابتی در این صنعت است. ویژگی «حساسیت به بازار و مشتری» در صنایع غذایی و آشامیدنی با نظر خبرگان این صنعت، از مهم‌ترین ویژگی‌ها شناخته شد. همچنین، در میان توانمندسازها، توانمندساز «معرفی سریع محصولات جدید و کاهش زمان چرخة تولید» بالاترین وزن و اولویت را به‌‌‌‌دست آورد.</field></doc></add>
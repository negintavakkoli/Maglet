<add><doc><field name="journal_id">10042</field><field name="abstract">طی سه دهه اخیر به دلیل هجوم شتابان جمعیت به سمت شهرها، مشکلات متعددی برای شهرها به وجود آمده و لزوم برنامه‌ریزی و ارائه روش‌ها و مدل‌هایی به منظور انتظام شبکه شهری برای کاهش و ساماندهی مشکلات نوظهور، بیش ‌از پیش احساس شده است. یافتن عوامل ناشی از این رخداد و همچنین ارائه راهکاری در راستای کاهش وضعیت نامطلوب موجود و حرکت به سمت تعادل در توزیع جمعیت و فعالیت، از مهمترین‌ دغدغه‌های برنامه‌ریزان و مدیران شهری می‌باشد. در این پژوهش، با ارزیابی سطح برخورداری از امکانات شهری در نقاط شهری استان یزد، چگونگی ارتباط وضعیت سطح ارائه خدمات و امکانات شهری با وضعیت جمعیتی و به تفکیک نقاط شهری، بررسی شده است. تحقیق حاضر از نظر نوع تحقیق، توسعه‌ای-‌ کاربردی و از لحاظ روش پژوهش، توصیفی-‌ تحلیلی است. اطلاعات موردنیاز پژوهش با استفاده از مطالعات کتابخانه‌ای، اسناد مرکز آمار ایران، سالنامه‌های آماری و اسناد مرتبط با آن، گردآوری شدند. برای تجزیه‌وتحلیل اطلاعات و دستیابی به نتایج کاربردی، از مدل تاکسونومی عددی و مراحل تحلیل عددی استفاده شده است. نتایج به‌دست‌آمده، بیانگر تأثیر نسبتا زیاد سطح برخورداری از امکانات و خدمات ارائه شده در نقاط شهری بر توزیع متوازن جمعیت است؛ به گونه‌ای که در تحلیل انجام شده، رتبه استنتاجی از تحلیل تاکسونومی که بیانگر سطح برخورداری از امکانات در مناطق می‌باشد، با رتبه توزیع جمعیتی، تناسب زیادی دارد. بر این اساس شاخص‌های مرتبط با امکانات و خدمات شهری، تا سطح قابل‌قبولی می‌توانند نقش مؤثری در جذب جمعیت در نقاط مختلف، جلوگیری از مهاجرت و تمرکززدایی، ایفا نمایند. </field></doc></add>
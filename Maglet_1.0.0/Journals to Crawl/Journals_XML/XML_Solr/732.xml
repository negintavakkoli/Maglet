<add><doc><field name="journal_id">10038</field><field name="abstract">تعیین پارامترهای مکانیکی و دینامیکی سنگ‌ها در شرایط متفاوت محیط آزمایشگاهی، دستگاهی و نمونه سنگ مورد آزمون صورت می‌گیرد. آزمون سه‌محوری یکی از آزمایش‌های مفید برای بررسی رفتار مکانیکی سنگ‌ها طی بارگذاری می‌باشد که اگر با استفاده از دستگاه‌های پیشرفته‌ی خودکنترل انجام گیرد، پارامترهای مهمی چون مقاومت مکانیکی، مدول تغییر شکل‌پذیری و تغییرات سرعت عبور موج حین بارگذاری را به طور پیوسته می‌توان تعیین نمود.  در این تحقیق ابتدا برخی ویژگی‌های فیزیکی و زمین‌شناسی دو نوع سنگ رسوبی آواری (ماسه‌سنگ و توف) مورد ارزیابی قرار می‌گیرد و سپس پارامترهای مکانیکی و دینامیکی آنها حین انجام آزمون سه محوره خودکنترل در شرایط مختلف فشار جانبی و محوری اعمال شده، بررسی می‌گردد. مقادیر پارامترهایی مانند مدول تغییرشکل‌پذیری، نسبت پواسون و سرعت عبور موج طولی و عرضی که معمولاً ثابت اعلام می‌گردد، با افزایش فشار محوری و جانبی در طول این آزمون تغییر می‌کند، زیرا رفتار نمونه حین آزمون از حالت الاستیک به پلاستیک تغییر پیدا می‌کند. بنابراین ارائه یک مقدار ثابت برای یک پارامتر نمی‌تواند منطقی باشد و باید شرایط تعیین آن را نیز در کنار عدد اعلام شده، مشخص نمود. نتایج آزمون سه محوری این تحقیق که به روش پلکانی ISRM انجام شده است، نشان می‌دهد مقادیر مقاومت، مدول تغییرشکل‌پذیری، نسبت پواسون و سرعت عبور موج طولی و عرضی برای نمونه ماسه سنگی بیشتر از نمونه آذرآواری می‌باشد که دلیل این تفاوت در ویژگی‌های فیزیکی و ساخت و بافت این دو نوع سنگ است. بازه‌ی تغییرات این پارامترها در دو نمونه سنگ مورد آزمون هم با یکدیگر متفاوت است.</field></doc></add>
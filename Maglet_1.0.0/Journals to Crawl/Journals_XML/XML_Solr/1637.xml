<add><doc><field name="journal_id">10040</field><field name="abstract">بررسی‏ها و تحقیقات در دهه‏های 1960 و 1970 نشان می‏دهند که زنان در برخی از مسائل سیاسی، فرهنگی و اقتصادی و همچنین هویت حزبی متفاوت‏تر از مردان عمل می‏کنند؛ به‌طوری‌که زنان گرایش‏های محافظه‏کارانة نسبتاً قوی‏‏تری دارند، اما یافته‏های جدید از دهة 1980 به این‌سو حاکی از آن است که از شدت محافظه‏کاری زنان کاسته شده است. حال هدف این پژوهش بررسی چنین تفاوت‏هایی در گروه‏های زنان و مردان در جامعة آماری مورد پژوهش است. در این زمینه، جامعة آماری پژوهش شامل کلیة دانشجویان دانشگاه‏های شهر اصفهان است که با شیوة نمونه‏گیری خوشه‏ای 914 نفر از آنان بررسی شدند. نتایج این پژوهش نشان می‏دهد که زنان در حوزه‏های فرهنگی و سیاسی بیش از مردان گرایش‏های محافظه‏کارانه دارند. اما، برعکس، در مسائل اقتصادی این مردان بودند که از بازارهای آزاد و خصوصی‏سازی اقتصادی بیشتر حمایت می‏کردند و این امر نشان‏دهندة آن است که زنان در مقایسه با مردان گرایش‏های محافظه‏کارانة اقتصادیِ کمتری دارند. از سوی دیگر، بررسی جزئی‏تر یافته‏ها حاکی از آن است که اندازة اثر میان متغیر جنسیت و مؤلفه‏های محافظه‏کاری فقط در زمینة محافظه‏کاری فرهنگی متوسط است و در بقیة فرضیه‌ها اندازة اثر کوچکی مشاهده شد. بنابراین، می‏توان به این نتیجه دست یافت که به‌استثنای حوزه‏های فرهنگی که هنوز شکاف‏های نسبتاً عمیقی میان زنان و مردان وجود دارد، در عرصه‏های دیگر جامعه، یعنی حوزه‏های سیاسی و اقتصادی، این شکاف‏های جنسیتی نسبتاً ضعیف و در حال رنگ‌باختن‌اند.</field></doc></add>
<add><doc><field name="journal_id">10001</field><field name="abstract">سیاست‌های تأمین مالی که مدیران اتخاذ می‌کنند، نقش مهمی در ریسک و ایجاد ثروت برای سهامداران دارد؛ بنابراین شناخت عوامل مؤثر در تصمیم‌های تأمین مالی مدیران، اهمیت بسیاری دارد. بیش­اطمینانی از مهم‌ترین ویژگی­های شخصیتی مدیران است که در ریسک­پذیری تأثیر دارد. مدیران بیش­اطمینان به‌دلیل اعتماد به نفس کاذب، بازده­های آتی پروژه­های واحد تجاری را بیشتر برآورد می­کنند؛ از این‌رو، ممکن است احتمال وقوع و تأثیر شوک­های مثبت جریان­های نقدی آتی حاصل از این پروژه­ها را بیشتر برآورد کنند و درمقابل، برآورد کمتری از شوک­های منفی داشته باشند. آنان معتقدند واحدهای تجاری تحت مدیریتشان در بازار سرمایه، کمتر از واقع ارزش­گذاری شده‌اند و با انتخاب بدهی با سررسید کوتا‌­تر، ثروت سهامداران را افزایش می‌دهند. هدف پژوهش حاضر، بررسی تأثیر یک عامل روان‌شناسی (بیش­اطمینانی مدیریت) در ساختار سررسید بدهی است. جامعة آماری پژوهش را شرکت­های پذیرفته‌شده در بورس اوراق بهادار تهران در سال­های ۱۳۸۶ تا ۱۳۹۳ تشکیل می­دهد. در این پژوهش برای اندازه­گیری بیش­اطمینانی مدیریت از دو سنجه مبتنی بر سوگیری مدیران در پیش­بینی سود و تصمیم‌های سرمایه­گذاری مدیران استفاده شده است. نتایج پژوهش نشان می­دهد بیش­اطمینانی مدیریت، تأثیر مثبت معناداری در ساختار سررسید بدهی دارد و شرکت‌های با مدیران بیش­اطمینان، با انتخاب درصد بیشتری از بدهی کوتاه­مدت، ساختار سررسید بدهی کوتاه­تری اتخاذ می­کنند و ریسک نقدشوندگی مربوط به این سیاست تأمین مالی، آنان را از این رفتار باز نمی­دارد.</field></doc></add>
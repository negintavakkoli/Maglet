<add><doc><field name="journal_id">10014</field><field name="abstract">هدف از این مقاله، ارایه مدلی جهت تعیین عوامل موثر بر تمایل به کاریابی کارکنان می‌باشد. در گذار از عصر صنعتی به عصر فراصنعتی، جامعه‌ی فراصنعتی، حول خلق دانش و استفاده از اطلاعات سازماندهی می‌شود. از یک سو، اتکای شدید این فضای رقابتی بر سرمایه‌های دانش و تخصص کارکنان و از سوی دیگر، سیال بودن این سرمایه‌ها، باعث گردیده  است تا موضوع نگهداری و حفظ آنها در سازمان از اهمیت زیادی برخوردار گردد. ناتوانی در مدیریت صحیح نگهداری کارکنان (به ویژه افراد شایسته و توانمند) بعنوان اصلی‌ترین سرمایه سازمانی، ضمن تحمیل هزینه‌های سنگین مستقیم و غیر مستقیم، در صورت ترک سازمان، باعث انتقال قابلیت‌ها به شرکت‌های رقیب و نهایتاً از دست رفتن مزیت رقابتی سازمان می‌گردد. در این تحقیق تلاش می‌شود با استفاده از مدلی مناسب، عوامل اصلی موثر بر تمایل کاریابی و جابجایی کارکنان شناسایی و راهکارهایی در جهت مدیریت صحیح این تمایلات منجر شونده به رفتار کاریابی ارایه گردد. در این تحقیق با ترکیب مدل رفتار برنامه‌ریزی شده و متغیرهای عدالت سازمانی، تعهد سازمانی و رضایت شغلی به بررسی عوامل موثر بر تمایل به جابجایی کارکنان پرداخته شده است. نمونه تحقیق شامل 210 نفر از کارکنان شرکت نفت و گاز پارس می‌باشد. برای اندازه‌گیری عوامل موثر بر کاریابی از پرسشنامه، و برای تجزیه و  تحلیل داده‌ها، از نرم‌افزار SPSS و LISREL استفاده شد. پس از تجریه و تحلیل داده‌ها، نتایج نشان داد که متغیرهای تعهد سازمانی، رضایت شغلی و عدالت سازمانی به همراه متغیرهای مدل رفتار برنامه‌ریزی شده، بر میزان تمایل به جابجایی کارکنان موثر می‌باشند.</field></doc></add>
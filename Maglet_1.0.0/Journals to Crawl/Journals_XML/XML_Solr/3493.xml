<add><doc><field name="journal_id">10013</field><field name="abstract">پژوهش حاضر باهدف ارائه‌ی الگوی مطلوب فرهنگ‌سازمانی آموزش‌وپرورش با رویکرد تبادلات اجتماعی انجام شد. این تحقیق یک راهبرد ترکیبی از نوع متوالی اکتشافی است که به‌صورت مطالعه موردی در شهر فیروزآباد انجام شد. جامعه آماری شامل معلمان رسمی آموزش‌وپرورش با بیش از 15 سال سابقه کار بود که با استفاده از روش نمونه‌گیری موازی برای بخش‌های کیفی و کمّی نمونه‌گیری صورت گرفت. نمونه‌گیری بخش کیفی به روش گلوله برفی انجام شد و با 9 نفر از معلمان تا رسیدن به اشباع نظری مصاحبه انجام گردید. تجزیه‌وتحلیل داده‌ها با استفاده از تحلیل مضمون انجام و از یافته‌های آن، چهار نوع فرهنگ‌سازمانی کمال‌گرایی، تعامل‌گرایی، توسعه‌گرایی و مأموریت گرایی استخراج گردید. نمونه‌گیری بخش کمّی به روش تصادفی ساده انجام و 30 نفر از خبرگان آموزش‌وپرورش انتخاب شدند. ابزار مورداستفاده در این بخش، پرسشنامه محقق ساخته بود که بر اساس ویژگی‌ها و شاخص‌های فرهنگ‌سازمانی مطلوب آموزش‌وپرورش در بخش کیفی با 48 گویه و مقیاس هفت‌گانه لیکرت تنظیم گردید. تجزیه‌وتحلیل داده‌ها با استفاده از آمار توصیفی، آزمون t تک نمونه‌ای و آزمون فریدمن انجام شد. نتایج نشان می‌دهد که از نظر خبرگان، فرهنگ کمال‌گرایی و مأموریت گرایی در جایگاه بالاتری قرار دارد و از 24 شاخص فرهنگ‌ها، شاخص منزلت اجتماعی و تخصصی بالاترین میانگین و شاخص خطرپذیری از پایین‌ترین میانگین برخوردار هستند.</field></doc></add>
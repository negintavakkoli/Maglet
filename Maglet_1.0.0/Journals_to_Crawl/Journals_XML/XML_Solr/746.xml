<add><doc><field name="journal_id">10038</field><field name="abstract">برای تعیین چقرمگی شکست یک ماده سنگی نیاز به یک قطعه استاندارد با ابعاد هندسی مشخص است. اگر ابعاد هندسی قطعه از مقادیر مشخصی کمتر باشد، چقرمگی شکست محاسبه شده از دقت لازم برخوردار نمی‌باشد. به منظور محاسبه صحیح چقرمگی شکست مواد سنگی معیارهای مختلفی برای تعیین حداقل ابعاد هندسی قطعه ارائه شده است. در این تحقیق، با انجام آزمایش روی قطعه نیم دیسک با ترک لبه‌ای که تحت خمش سه نقطه‌ای قرار دارد، معیارهای ارائه شده برای حداقل طول ترک و ضخامتمورد نیاز برای تعیین چقرمگی شکست، مورد بررسی قرار می‌گیرد. قطعات تهیه شده، از جنس سنگ مرمر هرسین است. نتایج آزمایش‌های شکست انجام شده بر روی این سنگ نشان می‌دهد که معیارهای ارائه شده جامعیت لازم را برای تخمین این دو پارامتر در ماده سنگی آزمایش شده نداشته و لذا در این مقاله با در نظر گرفتن ضرایب تصحیح برای روابط مربوط به محاسبه حداقل طول ترک و ضخامت قطعه، معیارهای مربوطه به نحوی اصلاح می‌شوند که بتوانند نتایج حاصل از آزمایش شکست انجام شده بر روی سنگ مرمر هرسین را پیش‌بینی نماید.</field></doc></add>
<add><doc><field name="journal_id">10042</field><field name="abstract">پژوهش‌های مرتبط با الگوها و رفتار خرید گردشگران، اطلاعات مفیدی را برای برنامه‌ریزی گردشگری و ارتقای آن فراهم می‌کند. در این راستا، مقاله حاضر با هدف ‌شناسایی و اولویت‌بندی مؤلفه‌های مؤثر بر رفتار خرید گردشگران داخلی در شهر اصفهان تدوین‌شده است. نوع تحقیق از لحاظ هدف، شناختی و روش تحلیل داده‌ها به‌صورت توصیفی- تحلیلی و روش گردآوری داده‌ها به صورت پیمایشی بوده است. داده‌های لازم از طریق مطالعات کتابخانه‌ای و بررسی‌های میدانی به‌دست‌آمده است. ابزارهای گردآوری اطلاعات شامل: پرسشنامه محقق‌ساخته و نظرسنجی از گردشگران داخلی بوده است. برای تجزیه‌وتحلیل اطلاعات، از آمارهای توصیفی و تکنیک TOPSIS استفاده‌شده است. جامعه آماری این تحقیق، کلیه گردشگران داخلی بوده که در سال۱۳۹۲ از شهر اصفهان دیدن کرده‌اند. بنابراین حجم نمونه با روش کوکران بدون N‌،‌ ۹۶ نفر برآورد شد، اما جهت ارتقای روایی ابزار سنجش، نمونه‌ها به ۲۰۰ نفر افزایش داده شد. یافته‌های تحقیق نشان دادند که بالاترین اقلام خریداری‌شده مربوط به اقلام خوراکی و سوغات (۳۷/۵ درصد) بوده است. بیشترین شیوه مورداستفاده در خرید، انتخاب آنی و لحظه‌ای در بازار (۳۹ درصد) و مهم‌ترین دلیل خرید اقلام، خرید به‌عنوان سوغاتی (۳۳/۵ درصد) بوده است. نتایج به دست آمده از تجزیه‌وتحلیل داده‌ها نشان دادند که در محاسبه وزن ماتریس تصمیم‌گیری، بیشترین امتیاز به شاخص بالا (۰/۲۵) و کمترین امتیاز به شاخص خیلی پایین (۰/۰۳) از کل امتیازات، تعلق می‌گیرد. در رتبه‌بندی نهایی، مؤلفه تنوع اقلام در دسترس جهت خرید در اولویت و قیمت بالای سوغاتی‌ها بر حجم خرید، رتبه‌ ۱۸ را کسب کرده است.</field></doc></add>
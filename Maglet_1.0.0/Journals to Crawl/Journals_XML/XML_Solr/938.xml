<add><doc><field name="journal_id">10042</field><field name="abstract">برگزاری دوره‌های آموزشی در هر سازمانی، از جمله مسائل مهم مرتبط با سرمایه انسانی است که بر ابعاد مختلف عملکرد؛ از جمله عملکرد اقتصادی، تأثیرگذار می‌باشد. نظام آموزش هر سازمان نیاز به بازخورد و بررسی دارد تا نواقص آن برطرف گردد و بهره‌وری دوره‌های برگزار شده بالاتر رفته و توجیه و صرفه اقتصادی داشته باشد. در این راستا ارزیابی دوره‌های آموزشی می‌تواند کمک شایانی نماید. هدف از این تحقیق، بررسی تأثیر سطوح ارزیابی بر بهبود کیفیت دوره‌های آموزشی برگزار شده برای کارشناسان مالی شهرداری تهران می‌باشد. جامعه آماری این تحقیق را کلیه کارشناسان مالی شهرداری تهران تشکیل می‌دهند که تعداد ۱۴۳ نفر به عنوان حجم نمونه و به صورت تصادفی انتخاب شده‌اند. ابزار گردآوری اطلاعات در این تحقیق، پرسشنامه می‌باشد که با استفاده از روش‌های استاندارد، پایایی و روایی آن، مورد تأیید قرار گرفته است. جهت تجزیه و تحلیل داده‌ها از آزمون T-student و برای رتبه‌بندی، از آزمون فریدمن استفاده شده است. نهایتا مشخص گردید هر پنج سطح ارزیابی آموزش بر روی بهبود کیفیت دوره‌های آموزشی، اثرگذار می‌باشد. همچنین نتایج به دست آمده از آزمون فریدمن نشان داده‌اند که سه سطح ارزیابی تغییرات رفتاری در شغل، شناسایی نتایج کلیدی آموزش و محاسبه بازگشت سرمایه (ROI)، اولویت اول تا سوم را به خود اختصاص می‌دهند؛ به عبارتی، نتایج به دست آمده از این سه نوع ارزیابی، بیانگر تأثیر بیشتر دوره‌های آموزشی برگزار شده می‌باشد.</field></doc></add>
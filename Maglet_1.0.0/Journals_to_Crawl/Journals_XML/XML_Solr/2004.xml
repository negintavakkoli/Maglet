<add><doc><field name="journal_id">10010</field><field name="abstract">آوای عکس و تفسیر عکس یکی از حوزه‌های اصلی روش‌شناسی تحقیقات دیداری است که به‌ندرت در حوزه‌های مدیریتی و سازمانی به‌کار گرفته می‌شود. هدف این مقاله معرفی روش‌شناسی آوای عکس و تفسیر عکس و کاربرد آن‌ها در تحقیقات مدیریت فرهنگ سازمانی است. روش تحقیق از نظر هدف کاربردی و از نظر جمع‌آوری اطلاعات توصیفی  تحلیلی است. به‌منظور جمع‌آوری داده‌ها از اسناد و مدارک و مجلات معتبر علمی استفاده شد. یافته‌های بررسی حاکی از آن است که عکس‌ها می‌توانند محرکی ملموس برای تلنگر زدن به اطلاعات ضمنی و ناخودآگاه، تصاویر، و استعاره‌ها باشند که موجب تولید اطلاعات مختلف و غنی‌تر نسبت به سایر فنون در حوزة فرهنگ سازمانی می‌شود. این مقاله با بررسی مبانی و چارچوب نظری آوای عکس نشان می‌دهد این روش‌شناسی به تغییر فرهنگ جامعه یا سازمان‌ها منجر می‌شود. همچنین، آوای عکس از هم‌پوشانی سه چارچوب نظری آموزش‌وپرورش توانمندساز، نظریة فمینیست، و عکس‌برداری مستند شکل گرفت. از نظر محققان کیفی طراحی و اجرای آوای عکس فرایندی ده‌مرحله‌ای است که از تعیین مخاطبان بعد از مفهوم‌سازی موضوع شروع و به بررسی نهایی ختم می‌شود.</field></doc></add>
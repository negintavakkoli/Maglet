<add><doc><field name="journal_id">10010</field><field name="abstract">امروزه با پیشرفت تکنولوژی اطلاعات و دانشی‌شدن اقتصاد جهانی، سازمان‌ها در محیطی قرار گرفته‌اند که ناگزیر می‌بایست برای بقای خود در دنیای رقابت دانایی‌محور، به دارایی‌های ناملموس خود اهتمام ورزند. در این میان، ماهیت حافظۀ سازمانی که شامل حافظۀ رویه‌ای و اظهاری است، در ادبیات مدیریت به‌منزلۀ موضوع مطالعاتی جذاب و جالب، تحقیقات زیادی را به خود جلب کرده است. با وجود این، ماهیت و جنبۀ احساسی حافظۀ سازمانی و تأثیر آن در نوآوری سازمانی، موضوعی است که پژوهش‌های اندکی در ادبیات مدیریت به آن پرداخته‌اند. لذا، این پژوهش سعی بر آن دارد تا به بررسی تأثیر حافظۀ احساسی در نوآوری سازمانی بپردازد. پژوهش حاضر از حیث هدف کاربردی و از حیث روش جمع‌آوری اطلاعات توصیفی است که به صورت پیمایشی انجام شده است، به‌ طوری ‌که، پرسش‌نامه‌ای در میان 246 شرکت‌ شهرک‌های صنعتی مشهد توزیع شد. روایی صوری و محتوایی پرسش‌نامه از طریق بررسی نظرهای خبرگان و روایی سازه از طریق تحلیل عاملی تأییدی تأیید شد. به‌منظور اعتباریابی روابط بین متغیرها، از روش تحلیل مسیر بهره گرفته شد. نتایج پژوهش حاکی از آن است که حافظۀ احساسی افزون بر اثر مستقیم، از طریق حافظۀ اظهاری و رویه‌ای در نوآوری سازمانی تأثیر دارد.</field></doc></add>
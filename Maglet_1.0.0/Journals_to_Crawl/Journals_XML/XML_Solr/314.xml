<add><doc><field name="journal_id">10033</field><field name="abstract">زعفران به‌عنوان گیاهی ارزشمند مورد توجه تولیدکنندگان و بازرگانان قرار دارد. محصولات جانبی زعفران همچون گلبرگ آن، که امروزه اثرات آنتی‌اکسیدانی، ضد میکروبی و تغذیه‌ای آن به اثبات رسیده است متأسفانه بجز موارد محدود مورد استفاده چندانی ندارد. به منظور بررسی کاربرد عصاره گلبرگ زعفران به‌عنوان یک بهبود دهنده در کیفیت پس از برداشت و فرآوری محصول تازه‌برش خورده هندوانه رقم کریمسون سوییت، پژوهشی در قالب طرح کاملا تصادفی بر قطعات مکعبی با ضخامت ۱ سانتی‌متر (وزن متوسط ۵/۰ ± ۱ گرم) هندوانه انجام شد. قطعات آماده شده هندوانه در چهار گروه دسته‌بندی شده و تحت تیمار عصاره گلبرگ زعفران (۱۰ درصد حجمی / حجمی) به‌مدت ۱۰ دقیقه، اشعه یو-‌ وی (حداکثر تابش طول موج ۴/۲۵۳ نانومتر، قدرت ۱۵ وات) به‌مدت ۵ دقیقه، ۱۰ دقیقه عصاره گلبرگ زعفران ۱۰ درصد و سپس تیمار اشعه یو‌- وی به‌مدت ۵ دقیقه و بدون تیمار (به‌عنوان شاهد) قرار گرفتند. بعد از تیمار قطعات میوه در ظروف پلاستیکی شفاف (۱۵۰×۱۳۰×۴۵ میلی‌متر) با در لولایی قرار گرفته و در یخچال (دمای ۵/۰± ۵ درجه سانتی‌گراد) به‌مدت ۱۴ روز نگهداری شدند. نتایج بدست آمده نشان داد که عصاره گلبرگ زعفران به تنهایی نتوانست از کاهش وزن جلوگیری نماید اما به‌طور معنی‌داری در سطح احتمال پنج درصد توانست بار میکروبی را کاهش‌داده و کیفیت رنگ را بهبود دهد. همچنین از تجزیه و کاهش لیکوپن جلوگیری نمود. هرچند تیمار توام عصاره گلبرگ و UV عملکرد بهتری در کاهش بار میکروبی داشتند.</field></doc></add>
<add><doc><field name="journal_id">10040</field><field name="abstract">پیامدهای طلاق به ویژه وجوه منفی آن، هم به صورت عمومی بر ارکان مختلف جامعه تأثیر می‌گذارد و هم به واسطه تأثیرات ویژه‌ای که بر زنان دارد، در تحلیل‌های جنسیتی توسعه و سیاستگذاری‌های اجتماعی اهمیت می‌یابد، این مقاله مروری خواهد داشت بر پژوهش‌های صورت گرفته در حوزه پیامدها و آثار طلاق در ایران در بازه زمانی ۱۳۷۶ الی ۱۳۹۰. بر اساس نتایج جستجوی اولیه، ۱۹۷ سند به دست آمد که پس از بررسی و غربال‌گری اولیه، محتوای ۲۳ تحقیق استخراج گردید. سپس، یافته‌های به دست آمده از این تحقیقات در سطوح ۱- مشخصات عمومی ۲- اهداف و سؤالات تحقیق، ۳- متدولوژی تحقیقات، ۴- انواع متغیرهای مورد بررسی و ۵- یافته‌ها و نتایج تحقیقات، طبقه‌بندی و ارزیابی گردیدند. یافته‌های این پژوهش نشان می‌دهد که نه تنها طلاق به‌طور کلی می‌تواند باعث صدمه به سرمایه انسانی و اقتصادی جامعه شود، بلکه در تحلیلی حساس به جنسیت، می‌تواند مانع نقش آفرینی زنان در فرایند توسعه و در نتیجه به حاشیه راندن و استثمار زنان شود. به علاوه، این تحقیق نشان می‌دهد که محققان زن بیشتر از محققان مرد به مسائل روانشناختی و اقتصادی پیامدهای طلاق توجه داشته و کمتر به مسائلی نظیر آسیب‌های اجتماعی و سوءمصرف مواد مخدر توجه داشته‌اند.</field></doc></add>
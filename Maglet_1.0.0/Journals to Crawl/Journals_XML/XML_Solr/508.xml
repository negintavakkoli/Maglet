<add><doc><field name="journal_id">10001</field><field name="abstract">سرمایه یک منبع مهم برای همه بنگاه‌ها است که تامین آن نامطمئن و نامشخص است، این عدم قطعیت تامین کنندگان مالی را قادر می‌سازد تا بر بنگاه کنترل و نظارت داشته باشند. لذا، انتخاب شیوه تامین مالی یک مسئله اساسی است که مدیران مالی با آن مواجه‌اند. رویکرد تحدید دارایی ویلیامسن (۱۹۸۸)، بینش مهمی را در استفاده از مکانسیم‌های مالی مختلف ارائه می‌کند. براساس این رویکرد روش‌های تامین مالی باید به عنوان ساختارهای سازماندهی جایگزین در نظر گرفته شوند. برای به حداقل رساندن هزینه‌های هر معامله باید ماهیت دارایی‌ها را در نظر گرفت. ویلیامسن معتقد است که ویژگی‌های دارایی در انتخاب ساختار سازماندهی تأثیر گذار است. بر این اساس، پیش بینی کلی این است، زمانی که تحدید دارایی در معامله‌ای بالا می‌رود تمایل به اینکه معامله درون بنگاه انجام شود بیشتر است. این پژوهش درصدد آزمون فرضیه فوق است و در این راستا از روش داده‌ها تابلویی بهره گرفته است. نمونه آماری این پژوهش به روش حذف سیستماتیک و از بین شرکت‌های پذیرفته شده در بورس اوراق بهادار تهران برای سال‌های ۱۳۷۹تا ۱۳۸۹ انتخاب شده‌اند. بر اساس یافته‌های پژوهش حاضر ارتباط معنادار و منفی بین درجه تحدید دارایی شرکت‌ها و تامین مالی از طریق بدهی و ارتباط معنادار مثبت بین درجه تحدید دارایی و تامین مالی از طریق سهام وجود دارد. در واقع اختصاصی بودن دارایی‌ها بر روش‌های تامین مالی شرکت‌های پذیرفته شده در بورس اوراق بهادار تأثیر گذار است.</field></doc></add>
<add><doc><field name="journal_id">10008</field><field name="abstract"> هدف:  امروزه شرکت‎های تولیدی ناگزیرند برای بقا به مسائل زیست‎محیطی و اجتماعی در زنجیره تأمین توجه کنند. برای بررسی زنجیره تأمین پایدار، تلاش‌های زیادی صورت گرفته؛ اما در زمینه چابک بودن زنجیره تأمین پایدار تحقیقات کمی وجود دارد. بنابراین پژوهش حاضر با هدف ارائه مدل چابکی زنجیره تأمین پایدار در صنعت آجر استان اصفهان به اجرا درآمده است.  روش: پژوهش حاضر توسعه‎ای کاربردی بوده و به‎صورت کیفی اجرا شده است. با استفاده از روش نمونه‌گیری گلوله برفی، 10 خبره آشنا به پژوهش تعیین شدند. سپس با استفاده از روش تحلیل مضمونی و به‎کمک مصاحبه نیمه ساخت‌یافته با خبرگان، مضمون‎های توصیفی، تفسیری و فراگیر شکل‎گرفته و بدین ترتیب عناصر مدل استخراج گردید. از روش مدل‌سازی ساختاری تفسیری به‌منظور برقراری ارتباط میان عناصر و ساختن مدل استفاده شد.  یافته‎ها: طبق نتایج به‌دست‌آمده از تحلیل مضمونی، 11 عامل، شامل اجتماعی بودن، پاسخگویی، رعایت قوانین، سرعت، فناوری اطلاعات، حفظ محیط زیست، شایستگی، انعطاف‌پذیری، تعهد مدیریت ارشد، مدیریت کیفیت جامع و اقتصادی بودن، به‎دست آمد و به‎کمک روش مدل‌سازی ساختاری تفسیری، مشخص شد تعهد مدیریت ارشد زیربنای مدل بوده و دو عامل اجتماعی بودن و حفظ محیط زیست سرآمد مدل هستند.  نتیجه‎گیری: برای رسیدن به چابکی زنجیره تأمین پایدار در صنعت آجر، مدیران صنایع آجر باید نسبت به اجرای چابکی زنجیره تأمین پایدار، تعهد و آمادگی لازم را داشته باشند.   </field></doc></add>
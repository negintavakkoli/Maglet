<add><doc><field name="journal_id">10042</field><field name="abstract">چکیده: هدف از انجام این مطالعه، بررسی چگونگی ارتباط متغیرهای وابسته به مکان یک بلوک مسکونی در محیط شهری بر پایه مفهوم دسترسی و قیمت آنهاست. به همین منظور، براساس پژوهش‌های انجام شده ۱۱ متغیر تأثیرگذار و شیوه محاسبه آنها، شناسایی و با استفاده از نظر کارشناسان حوزه حمل‌ونقل و برنامه‌ریزی شهری، به روش تحلیل ماتریس مقایسات زوجی AHP، وزن هریک از آنها تعیین گردید. در گام بعد، با برهم‌نهی تحلیل فضایی در نرم‌افزار ArcGIS و وزن شاخص‌ها، میزان تأثیرگذاری هریک از آنها و مجموعه کلی پارامترها در منطقه شهری، بررسی شد و بلوک‌ها به سه رده ارزش دسترسی خوب، متوسط و ضعیف، تقسیم‌بندی شدند. در این مطالعه، منطقه ۶ کلان‎شهر تهران به‌عنوان محدوده پژوهش انتخاب شد. نتایج نشان می‌دهند، براساس تحلیل متغیرها، روند افزایش قیمت مسکن در منطقه و ارزش دسترسی بلوک‌ها، برخلاف یکدیگر عمل می‌کنند؛ به‌طوری که با حرکت به سمت شمال منطقه، علی‌رغم کاهش در سطح مطلوبیت دسترسی، با افزایش قیمت مسکن، مواجه خواهیم شد. این در حالی‌ است که در میان متغیرها، سطح اشرافیت محلات که پس از مشخصات شیب منطقه، پایین‌ترین وزن را میان شاخص‌ها دارد، بیشترین میزان همبستگی با روند تغییر قیمت را داراست که این نتایج، نشان‌دهنده وابستگی قیمت به متغیرهای دیگر بازار است.</field></doc></add>
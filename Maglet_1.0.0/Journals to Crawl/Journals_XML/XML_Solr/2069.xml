<add><doc><field name="journal_id">10010</field><field name="abstract">براساس نقشۀ راه اصلاح نظام اداری که در سال ۱۳۹۲ به دستگاه‌‌های دولتی ابلاغ شده است، تمامی سازمان‌ها می‌‌بایست به‌منظور فرهنگ سازمانی مبتنی بر کرامت انسانی، از برنامۀ منسجم و متناسب با ماهیت سازمان برخوردار باشند، این در حالی است که در جامعۀ مورد مطالعۀ این پژوهش، تاکنون شیوه‌‌های نهادینه‌‌سازی موردنظر مبهم و نامشخص بوده است. از ‌‌این ‌‌رو، پژوهش حاضر شیوه‌‌های نهادینه‌‌سازی فرهنگ سازمانی مبتنی بر کرامت انسانی را شناسایی و اولویت‌‌بندی می‌کند. تحقیق حاضر به لحاظ هدف کاربردی و با توجه به نحوۀ گردآوری داده‌‌ها تحقیق پیمایشی محسوب می‌‌شود. جامعۀ آماری ۳۴۱ نفر از کارکنان دانشگاه سیستان و بلوچستان به شمار می‌روند که ۱۳۲ نفر از آن‌ها به طور تصادفی انتخاب شدند. به‌منظور جمع‌آوری داده‌‌ها از پرسش‌نامۀ محقق‌ساخته استفاده شده است. نتایج تحلیل عاملی کلیۀ عوامل شناسایی‌شده در مدل (به جز یک عامل) را تأیید کرد که نشان‌‌دهندۀ این مطلب است که عوامل مذکور می‌‌توانند در نهادینه‌‌سازی فرهنگ سازمانی مبتنی بر کرامت انسانی نقش داشته باشند. این عوامل با استفاده از آزمون فریدمن اولویت‌‌بندی شدند. نتایج نشان داد شایسته‌‌سالاری در بعد ساختاری، مسئولیت‌‌پذیری در بعد رفتاری، جهت‌‌گیری ارزشی در بعد معنایی و تقوا در بعد زمینه‌‌ای دارای بیشترین اولویت برای نهادینه‌‌سازی فرهنگ سازمانی مبتنی بر کرامت انسانی بودند.</field></doc></add>
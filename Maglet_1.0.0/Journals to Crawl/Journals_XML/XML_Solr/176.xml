<add><doc><field name="journal_id">10033</field><field name="abstract">اسید سالیسیلیک یکی از هورمون‌های گیاهی است که نقش محوری در تنظیم رشد و فرآیندهای فیزیولوژیکی گیاهان ایفا می‌کند. به منظور مطالعه تأثیر هورمون اسید سالیسیلیک و وزن بنه مادری بر گل دهی زعفران، آزمایشی در سال ۹۶- ۹۵ به صورت فاکتوریل در قالب طرح بلوک‌های کامل تصادفی با سه تکرار در مزرعه تحقیقاتی زعفران پردیس ابوریحان دانشگاه تهران انجام شد. فاکتورهای آزمایشی شامل پیش تیمار بنه با هورمون اسید سالیسیلیک (شاهد و کاربرد با غلظت ۱ و ۲ میلی مولار) و وزن بنه مادری شامل بنه‌های ریز با وزن (۳ تا ۵ گرم) و بنه‌های درشت با وزن (۵ تا ۸ گرم) بودند. نتایج نشان داد که اثر وزن بنه مادری بر صفات عملکردی شامل وزن‌تر گل، طول گل، وزن‌تر کلاله، وزن‌تر مادگی، طول کلاله، طول مادگی و بر صفات کیفی کلاله شامل میزان کروسین، پیکروکروسین و سافرانال معنی دار بود. مقدار این صفات در شرایط استفاده از بنه‌های مادری درشت نسبت به بنه ریز بیشتر بود. اثر وزن بنه مادری بر صفت وزن خشک کلاله در این پژوهش معنی دار نبود. هرچند اثر متقابل اسید سالیسیلیک و وزن بنه مادری بر صفات مورد بررسی معنی دار نبود، اما نتایج مقایسه میانگین‌ها نشان داد تیمار پرایمینگ بنه با غلظت ۲ میلی مولار اسید سالیسیلیک بیشترین وزن‌تر گل (۹۹٫۵ کیلوگرم در هکتار)، وزن خشک کلاله (۱٫۴۵ کیلوگرم در هکتار) و کمترین زمان تا سبز شدن (۴۷ روز پس از کاشت) را منجر شد. همچنین بیشترین میزان ماده مؤثره پیکروکروسین، مربوط به تیمار پرایمینگ بنه با غلظت ۱ میلی مولار اسید سالیسیلیک بود. میزان کروسین در تیمار پرایمینگ بنه با غلظت ۲ میلی مولار اسید سالیسیلیک و میزان سافرانال در سطح ۱ میلی مولار بیشتر بود. به طور کلی نتایج این آزمایش نشان داد که کاشت بنه‌های مادری درشت همراه با کاربرد اسید سالیسیلیک باعث بهبود برخی خصوصیات کمی و کیفی کلاله زعفران گردید.</field></doc></add>